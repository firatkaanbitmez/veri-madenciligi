Bülbül ormanda ötmüş. Kimse duymamışsa o bülbül ötmüş sayılmaz. Bu yüzden bülbülün öttüğünü fakat halkın kulaklarının bu ötüşü duymadığını gördüler.

Gazeteci Ahmet Bey!

Bak bülbül ötüyor.

Gazeteci Abdülkadir Bey!

Bak bülbül şakıyor.

Cumhurbaşkanı Tayyip Bey, siz de kulaklarınızı verin, ötüşü duyun ve halka duyurun.

Bülbül rekor ötüşte.

Rekor üstüne rekor.

Uçuyor, uçuyoruz.

★★★

 Günün özetini yazayım.

Günün özeti şudur:

Cumhurbaşkanı da bülbülleri duydu ve “evet dezenflasyon sürecine en hızlı şekilde girdiğimizi gördük” diyerek halkı “bülbül ötümlü pişkinliği” desteklemeye çağırdı. Cumhurbaşkanı; “faiz günah” diyordu. Yeni bülbüller; “faiz sağlıktır- şifadır- cana candır” diye ötmeye başladılar. Cumhurbaşkanı; “faiz günahtır” ayetini unuttu. Gazeteci Ahmet Bey ile gazeteci Abdülkadir Bey de “bülbül ötümlü buldumcuk” yazılarıyla halkın kulağını açmaya koyuldular.

★★★

Adı yeni dönem.

Vurulan eski neşter.

Her döviz krizine girişte denenenleri yeniden deneyen; sıcak parayla kucaklaşma döneminde; “Bülbülleri sürekli öten fakat halkı bülbül sesini duyamayacak kadar ağır bir sağırlaşmaya uğratılmış” günlerden geçiyoruz.

Batışı durdurduk.

Dış parayı bulduk.

İyiye gidiyoruz.

Dünyanın sıkışmış ekonomilerine (Türkiye gibi) yüksek faizle para satanların toplantısı İspanya’da yapıldı. Hazine Bakanı Mehmet Şimşek bu toplantıya gitti, dönüşte; “tur çok verimli, çok faydalı, çok umutlu geçti” diyerek duyurdu.

Koptu geliyorlar.

Dolarları getiriyorlar.

Sadece Arap Körfezi’nden gelmiyor, ABD’den de AB’den de, Asya’dan da dolarlar geliyor.

★★★

Merkez Bankası Başkanı Hafize Gaye Erkan da hükümet destekçisi VIP gazetecileri tek tek çağırıp; “bülbülün ötmeye başladığını” coşkulu cümleler ile anlatıyor.

Sıktık iyice sıktık.

Sıkılaştırdık.

Sıkacak delik kalmadı.

Yabancı yatırımcı girecek.

Girecekse şimdi girecek.

Ve girmeye başladı.

Biz çıkarın dedik.

Bankalar çıkardı.

Faizler yukarı çıktı.

Yabancı yatırımcılara fonları üzerinden oynamayın, SWAP üzerinden girmeyin, devlet tahvillerimiz üzerinden girin dedik. Bizi dinlediler. Türk lirasına geçiş hızlandı. Eylül başından bugüne Türk lirası mevduat 1.5 trilyon TL arttı. KKM 650 milyar azaldı. DTH 4 milyar dolar küçüldü. Merkez Bankası rezervleri 98 milyar dolardan 141.4 milyar dolara geldi.

Saçımı topluyorum.

At kuyruğu.

Marketleri geziyorum.

Yoğurdu kendim evde yapıyorum. Cumhurbaşkanı bize 3 alan söylese biz o 3 alanı da şahlandırırız.

★★★

İki bülbül şakıyor.

VIP gazeteciler.

Sermaye kesimi.

Cumhurbaşkanı.

Meclis’in ciğercileri.

Bülbül sesinin büyüsü ile kendilerinden geçmekteler, fakat halk yükselen ve durmayan fiyatlar, geçim zorluğu, az gelir çok gider kıskacı içinde kısılan kemerinin cenderesinde kıvrandığı için “en korkunç sağır oldu” bülbülün şakımasını duyamıyor.

Bülbül sesi!

Halka karga!

★★★

Evet son durum şu:

Cari açık 2 aydır fazla veriyor. Demek ki, “ekonomideki aniden duruş tehlikesi” şimdilik atlatıldı. Türkiye ekonomisi 2 aydır harcadığından daha fazla döviz bulabiliyor. ABD, AB, Asya’daki “sıcak paracılar” Türkiye’nin devlet tahvillerini (borç kağıdı) alıyorlar; bunun sonucu Türkiye’ye yüksek faiz karşılığı sıcak döviz giriyor. Kendi ülkelerinde dolar üzerinden yüzde 2 ve en fazla yüzde 3 faizle paralarını satabilirlerken Türkiye’ye dolar üzerinden yüzde 6-7 faiz ile para veriyorlar. Türk halkının sırtından dış para sahiplerine korkunç yükseklikte gelir transferi yapılıyor. Cari açık bu kaldıraçla fazla vermeye başladı.

Buna seviniyorlar.

Bülbül ötümlü pişkinlik!



Çevir ciğeri yanmasın!
Maliye Bakanı Mehmet Şimşek ile Merkez Bankası Başkanı Hafize Gaye Erkan’ın uzmanlaşıp tecrübe kazanarak dünya çapında tanınır olmaları; “finans işini” iyi bilmelerinden geliyor. Asıl hünerleri bir şirketi ya da bir ülkeyi dünya para sahiplerine en iyi şekilde pazarlamak. Türkiye’yi de pazarlamakta başarılı oldular.  Dış para gelmeye başladı. Pazarlama işinde çok yüksek paralar kazanıyorlardı. Örneğin Hafize Gaye Erkan, Merkez Bankası’na başkanı olmadan önce dünyanın en büyük sigortacılık şirketi Mc Lennan’ da yıllık 1 milyon dolara (aylık yaklaşık 85 bin dolar) çalıştığı haber olmuştu. Merkez Bankası görevi ini kabul ettiğinde (9 Haziran 2023) aylık bürüt maaşı 161.000 TL’ye, o günkü kura göre 7.700 dolara düşmüştü. 161.000 TL aylık gelir Türkiye ölçüsünde yüksek maaş sayılır. Maaşın ayrıca yüklüce yan ödemeleri de mutlaka vardır. Buna rağmen Türkiye’ye geldiğinde ev kiralamakta zorlandığını söylüyor. Aynı söyleşide; “ocak ayında ücret artışları ne olacak görmemiz gerekir” diye dikkat çekiyor. Yani işçi- memur- emekli maaşlarının fazla artırmaması için uyarıyor. Sermayeye yüksek faiz ver, emeğe düşük ücret öner. Çevir ciğeri yanmasın!