Vay arkadaş... Hazine ve Maliye Bakanı Mehmet Şimşek ciddi ciddi “Yurt dışında para aramıyoruz. Türkiye’nin paraya ihtiyacı yok” dedi. Acaba bahsettiği Türkiye neresi? Bizim mi paraya ihtiyacımız yokmuş sahi?

Para bulmak için gitmediği ülke kalmadı. Körfez ülkelerine yaptığı seferler bir elin parmak sayısını aştı. Londra, New York piyasalarında, IMF-Dünya Bankası Genel Kurulları’nda arayışlar henüz unutulmadı. Peki geçen haftayı İspanya’da geçirme sebebi neydi, keşke onu sorsalardı.

★★★

Ocak ayında tekrar New York’ta yatırım bankaları ve finansörlerle buluşma planlanıyor. Para istemeyecekse partilemeye mi gidiyor?

Mehmet Şimşek de haklı... Yedi aydır adam gibi para getiren olmadı. “Olmuyor” diyemiyor da “İhtiyacımız yok” diyor... Sen kovmadın, ben istifa ediyorum misali...

★★★

Haliyle Türkiye’de döviz kimdeyse artık devlet onların peşinde... Bunun için Merkez Bankası, politika faizi üzerinden bankalara Türk Lirası finansman sağlamak yerine, döviz getirip karşılığında lira talep eden bankalara kısa vadeli swap işlemiyle düşük faizli kaynak veriyor.

Bu oran politika faizinin 7 puan kadar altında olabiliyor. Ne anladık o zaman faizlerin tabelada artırılmasından?

★★★

Yüksek miktarda borcun varken hem dövizi hem faizi aynı anda kontrol edemezsin diye defalarca söyledik ama kime? Sonunda doğrular yapılmaya başladı ama hasta komaya girdi bir kere...

Merkez Bankası dışarıdan döviz bulmadan kaç mevsim daha dayanabilir sizce?

Eğer para getirmede başarısız olursa Mehmet Şimşek için kazan kaynamaya başlar çok yakında...

İsrail politikamız nedeniyle Amerika’nın Dünya Bankası üzerinden vereceği 35 milyar dolar da gelmezse adaya veda ederken görebiliriz kendisini bir gece kararnamesiyle...

Nitekim Erdoğan, enflasyonla mücadelede faziletli döneme geçildiğini vurgulamasına karşılık “para politikalarından sonuç alınmasının zaman aldığını” dile getirerek örtülü şekilde memnuniyetsizliğini ifade etti.

Zaman alacak tabii... Bu boyacı küpü değil ki?

★★★

Dizinin geçmiş bölümlerinde yaşananları hatırlarsak, yapılan saçma sapan hamleler, ekonomiden bihaber açıklamalarla dosta korku düşmana güven veren bir görüntü oluşturmayı başardık.

Kur kontrolden çıkınca dışa bağımlı bir ekonomi olan Türkiye için her şey kontrolden çıktı. Ağaca tosladı... Kur Korumalı Mevduat adlı şeytan icadı ile kuyruk dik tutulmaya çalışıldı.

★★★

Sorunlar bir değil ki, ne yapsın Şimşek? O da bankalardan “ödünç döviz” toplayarak rezervlerini artırıp “tüm zamanların rezerv rekorunun kırıldığı” algısını yayma çalışmasında...

“Serbest piyasayı yok etmeyin, yarın ihtiyaç duyduğumuzda çok ararsınız” dedik... Dinletemedik. Ve zurnanın son deliğine geldik.

Zurnanın son deliği “fa” notasının sesini verir. Sefayı yaşayanlar belli de cefayı birilerinin çekmesi gerekir.