
Seçim öncesi “ekonomi kötü gidiyor” algısı yaratmamak için ertelenen zamlar için geri sayım başladı. Şunun şurasında belediye başkanı ve muhtar seçmemize ne kaldı.

Sonrasında bir klasik olarak dayılar, teyzeler başlayacaklar yine, ben böyle olacağını bilseydim ellerim kırılsa yine oy vermezdim diye... Yine de verirdi tabii ki...

★★★

Ülkedeki ekonomistlerin yegane umudu Mehmet Şimşek şu sıralar seçim mitinglerinde oy toplama derdinde... Pek de umurunda değil neler oluyor ekonomide...

Kimse de sormuyor; “Hazine ve Maliye Bakanı niye halka seslenir?” diye... Dünyada kaç ülkede miting yapıyordur Hazine ve Maliye? Ben soruyorum işte... Mehmet Bey ne işiniz var kürsüde?

★★★

Merkez Bankası açıklama yaptı. “Enflasyon görünümündeki bozulmayı dikkate alarak politika faizini artırdı ve enflasyon beklentileri öngörülen tahmin aralığına yaklaşana kadar sıkı para politikası uygulanacak” dedi.

Yeme bizi... Herkes biliyor ki, dolar fiyatındaki artış ve olmayan rezervlerde bile yaşanan erime neden oldu faizlerin yükseltilmesine... Ya dolar daha da artacaktı, ya faiz artırılacaktı. Bunu bilmeyen kalmadı.

★★★

Bu kadar fantastik açıklamalardan sonra bir de gerçeklere bakıyoruz, fena çakılıyoruz. Ekonomi toparlanacak derken göstergeler tarihin en kötü noktasına geldi. Faiz yüzde 50 olduğu halde net döviz rezervi eksi 74 milyar dolara geriledi.

Bağımsız denilen Merkez Bankası 900 milyar liralık zararını açıklamamak için toplantısını erteledi. Oysa geçtiğimiz yıllarda “Merkez Bankası kâr etti, Hazine’ye erken aktarsın” diye genel kurulu yılın ilk aylarına çekmişlerdi.

★★★

Durun siz bi durun... Seçimden sonra Merkez Bankası rezerv biriktirecek. Nasıl olduğu ise tam bir muamma... Kim dövizini satacak da Türk Lirası’na geçecek? Bugüne kadar gelmeyen yabancı yatırımcı ne olacak da bir anda ülkemize yağacak?

Bari çık, “demir bir yumrukla doları düşüreceğiz” falan deyiver... Döviz alanın elinde patlayacak, tutan güvercin takla atacak mesajları ver. Yok, yok, yok!

Diğer türlü de batıyorduk ama hiç değilse keyif alıp dalga geçiyorduk.

★★★

Peki, böylesine yüksek faiz artışı derdimizin devası mı? Hayır! Tek başına yetmez. Döviz artışını frenler, kuru bir süre yavaşlatır. Yüksek maliyeti karşılığında zaman kazandırır.

Ülkede tasarruf eksiği var. Yatırım eksiği var. Rezerv eksiği var. Yönetim eksikliği var. Güven tamamen kayıp. Bu artış onların yerine geçmeyecek.

★★★

Merkez Bankaları piyasaların çobanıdır... Merkez Bankaları piyasaları geriden takip etmez... Onlardan bir adım önde olurlar ve onları yönlendirirler...

Kimse faizlerin yükselmesini istemez. Lakin mecbur kalınca yapacaksın. Bu değişmez.

Faiz yükselince yüksek faizin maliyeti vatandaşa... Dolar yükselince yüksek dolar kurunun maliyeti yine vatandaşa... Biri düşse diğeri... Nedir bunun sebebi?

Yıllardır ülkeyi yönetip 3-4 uçakla mitinglere gidiyor ya... İpucu işte orada...