Maç sonrası hakeme hışımla yumruk attı, elmacık kemiğini kırdı. Saldırgan başkanın adamları da yerde yatan hakemi zalimce tekmelediler.

Bilerek.

İsteyerek.

Öldürmeye teşebbüs.

Hakemi yumruklayan saldırgan; AKP kurucusu olmuş ve karşılığını almış. 2 dönem (10 yıl) milletvekili seçilmiş. Üniversite eğitimi yok. Lise mezunu. Parti destekçisi olduğu yıllarda bir inşaat şirketi de kurmuş. Ankara’da lüks evler yapmış, satmış. Çok kazanmış. Zenginliği ve hakeme yumruk atma hakkını parti kurucusu olduktan sonra inşaat şirketi üzerinden kazandığı servetinden alıyor olmalı. Bu servet onu futbol kulübü başkanlığına taşımış.

Adalet, adalet olsa.

Yasalara tam uyulsa.

4.5 yıl yatması gerekir.

1 ay sonra bırakırlar.

★★★

Hemen üste çıkıyor.

“Ben yumruk değil tokat attım, tokat elmacık kemiği kırığına sebebiyet vermez” diye ifade verdi. Neredeyse “tokat atarken elim mağdur oldu, davacıyım” diye yazacaklardı. Kılıf hazırlıyorlar. Hakemin elmacık kemiğini Ankaragücü Başkanı eski milletvekili, inşaat şirketi sahibi Faruk Koca’nın yumruğu kırmadı.

Kim kırdı?

Bulunur biri.

★★★

Fotoğraf var.

Gazeteler birinci sayfalarından yayınladılar. Avrupa başkentlerinin TV ekranları 24 saattir yumruğun futbol hakemi Halil Umut Meler’in elmacık kemiğinde patlamış görüntüsünü ekrana taşıdılar. Ayrıca öfke yüklü ve hakemleri hedef göstererek söylediği; “Ankaragücü mağduriyete uğradı. Eğer bu böyle devam ederse hakemlerin tarihinde görülmemiş büyük tepkilerle karşılaşacaklarını bilmelerini isterim. Bu tavırlarına devam ederlerse farklı yöntemlerin olacağını bilmelerini isterim” cümleleri de arşivlerde var.

Açıkça tehdit etmiş.

Yumruklayacağını ve adamları ile hakemleri ölümüne tekmeleteceğini 6 ay öncesinden söylemiş. Futbol Federasyonu da bu adama “centilmenlik ödülü” vermiş.

Bu zihniyet!

Yumruk üretiyor.

★★★

Bu zihniyet; mağduriyetle yola çıktı. Haksızlığa uğradık, darbeler bize yapıldı, lekeler bize yapıştırıldı, biz Türkiye’nin zencileriyiz, biz zülüm gördük diyerek halkın “kendini ezilmiş, hep mağdur edilmiş gören” bölümünden oy alıp iktidar oldular.

Şirketleri kurdular.

10 yıl geçti.

Yumruk atar oldular.

Sözde mazlumdular!

Katıksız zalim oldular!

★★★

AKP Kurucusu Ankaragücü Başkanı, hakeme yumruğu yeni attı. Diğer AKP kurucusu şimdi Cumhurbaşkanı Recep Tayyip Erdoğan da bir vatandaşa 9 yıl önce yumruk attı.

SOMA’da facia oldu.

301 madenci öldü.

Cinayet gibi kazaydı.

Korunan, kollanan şirket, kömürün tonunu ucuza mal etsin diye güvenlik önlemleri almadan maden ocağı işletiyordu. Şirket kömürü ucuza çıkartıp devlete pahalı satıyordu. 301 madencinin can verdiği gün bölge halkı, bu durumu demokratik yoldan protesto ediyordu. Tayyip Erdoğan da bölgeye gelmiş, makam aracından inmiş yürüyordu. Protestolar arttı. Korumalar paniğe kapıldı. Onu bir markete soktular. Markette kendini eleştiren bir vatandaşa yumruk attı. Market dışında da polisler protesto eden bir maden işçisini yere yatırmış copluyor, ters kelepçe vuruyorlardı. Tayyip Erdoğan’ın özel kalem müdürü Yusuf Yerkel yere yatırılmış işçiye iki ayakları üzerinde yaylanarak zalimce tekme attı.

Fotoğraf arşivde.

Zalim tekme atıcı Almanya Frankfurt konsolosluğumuza ticaret ateşi yapıldı. Ayda 6.000 Euro (yaklaşık 186.000 TL) maaş bağlandı.

★★★

Zihniyet; “Ananı da alda git. Kelle. Çöplük. Ayyaş. Vampir. İnsan müsveddesi. Ölü sevici. Sürtük. Tasmalı. Sürüngen. Sapık. Kemirgen” bölücü ortamında pişirildi, benimsetildi, yumruk atma aşamasına geçti.

4.5 yıl yatması gerekir.

1 ayda bırakırlar.

Büyükelçi yaparlar.


Yumrukçuyu temsilci yapmıştı!
Cumhurbaşkanı’nın VİP yazarlar kadrosundan Ahmet Hakan’ı, bir-iki eleştirel yazısından ötürü önce AKP Milletvekili Abdurrahim Boynukalın, dövmekle tehdit etmiş, sonra da Ahmet Hakan, evinin önünde hastanelik olacak derecede yumruklanmıştı. Cumhurbaşkanı Tayyip Erdoğan, Hürriyet gazetesine saldıran grupta yer alan eski AKP milletvekili Abdurrahim Boynukalın’ı partisi AKP’nin Britanya’nın Başkenti Londra temsilcisi yaptığını açıklamıştı. CHP eski Genel Başkanı Kemal Kılıçdaroğlu da Ankara’ya sadece 40 kilometre uzaklıkta “şehit cenazesi namazına katılmak için gittiği” köyün meydanında linç edilmek istenmişti. İnek hırsızlığı yapmaktan sabıkası olan Osman Sarıgün adlı kişi Kemal Kılıçdaroğlu’nun yüzünü kalabalığın arasından nişanlayıp yumruklamıştı. Tayyip Erdoğan, linç girişimi sonrası muhalefet partisi liderini telefonla da olsa arayıp bir geçmiş olsun bile dememişti. Saldırgan ise milli kahraman yapılmıştı.