Mehmet Şimşek ve ekonomi kurmayları her sorulduğunda ısrarla seçim sonrası vergilerde artış olmayacağını dile getiriyor.

Herhalde koskoca devlet adamları kelime oyunu yapacak kadar karakter zafiyeti sergilemez. “Yeni vergi getirmedik, artış da yapmadık, güncellemeye gittik” falan demez.

★★★

Hani tuzu kurunun biri çıktı, 6 milyon liradan fazla serveti olanlara yüzde 1 vergi getirilmesini önerdi ya... Acaba 6 milyondan ucuz ev mi kaldı? Herkes devleti kurtarmaya ne kadar meraklı!

Ben de önereyim... Nefes aldı vergisi, rüzgar esti vergisi, güneş açtı vergisi... Rüya gördü vergisi, Almanya’yı kıskandırma vergisi... Bir gece ansızın gelebiliriz vergisi, gıybet vergisi... Bekarlık vergisi, evlenme vergisi... Kulak arkası vergisi, dünya lideri tarafından yönetilme vergisi...

★★★

Güzel kardeşim, gelirimizden Gelir Vergisi kesiliyor. Aldığımız ve sunduğumuz her mal ve hizmet için KDV ödüyoruz. Araç aldığımızda yarısından fazlası ÖTV’ye gidiyor.

Akrabamız vefat ediyor veraset vergisi çıkıyor. Ev-işyeri alıyorsunuz tapu harcı, beş yıl içerisinde satarsanız değer artış kazancı...

★★★

Bununla mı kaldı? Motorlu Taşıtlar Vergisi, Özel İletişim Vergisi, akaryakıt tüketim vergisi, konaklama vergisi, dijital hizmet vergisi, Şans Oyunları Vergisi, Banka ve Sigorta Muameleleri Vergisi, emlak vergisi, damga, resim, harç ve sayamadığım daha onlarca haraç...

Devletin görevi adil şekilde vergi toplamaktır. Zenginlerin borçlarını silip, silinen borçları halktan tahsil etmek değildir.

★★★

Şimdi hepsini tekrar yazmayayım... Zira Orta Vadeli Programı hazırlayan Mehmet Şimşek 2024 bütçesinde öngördüğü artışları ilk harflerine göre sıralayayım.

ÖİV’de yüzde 161.50, BSMV’de yüzde 98.08, ŞOV’de yüzde 108.99, ÖTV’de yüzde 72.50, KOV’de yüzde 61.52, damga vergisinde yüzde 70.62, veraset ve intikal vergisinde yüzde 63 artış öngördü.

★★★

Sahi onca yıldır aklınız neredeydi? Adil değil miydi vergilendirme sistemi? Şimdi mi sağlayacaksınız adaleti? Sistemi değiştirmenizi bugüne kadar kim engelledi? Siz hiç gördünüz mü vergi borcu silinen memuru, işçiyi?

İktidarın ülke ekonomisini nasıl içler acısı duruma soktuğunu göstermesi açısından manidardır. Sen git bütün vergiyi tabanın içine sığdır.

★★★

Dikkat ederseniz düzenlemelerde adam gibi tasarruf tedbiri çıkmıyor. Daha neyi nereye yaymayı düşünüyor? Güzel kardeşim sorun alınan vergide değil, harcanmasında... Sahi paralar nereye gidiyor?

Hepsinden geçtim, deodoranta, parfüme, diş macununa kadar her şeye ek vergi getirdiler. Her şeyi yaptılar bir tek insafa gelmediler! Laflarını yiyip yeni vergiler getirirlerse hal hatırlarının sıkça sorulacağından şüphe etmesinler.


Önümüzdeki en büyük kabus işsizlik olacak. Özellikle yaz ayları bittiğinde çok kötü vuracak.

Neticede ortada İstatistik Kurumu anketlerinden çıkandan çok daha yüksek bir işsizlik var. Kurum işine gelen rakamları kullanıyor ve işsizlik düşük çıkıyor. Ölçümün bu şekilde olması gerçekleri değiştirmiyor. Milyonlarca işsiz, işsizliğiyle devam ediyor.

★★★

Biz yine onun verilerinden gidelim. 2023 genelinde dar tanımlı işsizlik yüzde 9.4’e düşerken geniş tanımlı işsizlik yüzde 22.8’e kadar yükseldi.

İş arayan işsizler 3.2 milyon kişi... Haftada 40 saatten az çalışanlar 2.1 milyon kişi... İş bulmaktan umudunu kesen, iş olsa çalışacak 3.4 milyon kişi...

Nitekim hiçbiri işsiz sayılmıyor! Nitekim Türkiye’de 2023 yılında resmi işsiz sayısı 318 bin kişi azaldı. Oysa gerçek işsiz sayısı 791 bin kişi artarak 9 milyona dayandı.

★★★

Aferin benim İstatistik Kurumu’ma... Gerçek işsizliğin 2.5 kat fazla olduğu ortamda düşük işsizlik açıklayarak başının okşanmasını hak etti.

Nasıl da başardı son 10 yılın en düşük işsizliğini bulmayı... Bulacak tabii... Bu ortamda işsiz mi kalsaydı? Eli mahkum işsiz sayısını azalttı!

★★★

Nasıl bir formül ile hesaplamaya başladılarsa 2019’dan beri işsizlik düşüyor. Hatta 2014 yılının da altında şu anda...

Aslında bunların hepsi gereksiz rakamlar... Hiçbir şey ifade etmiyorlar. Bize durumu anlamak için tek bir veri yeterli... Şöyle ki;

Ülkede kaç kişi çalışabilecek durumda? Tam olarak 65 milyon 425 bin kişi... Kaçı çalışıyor? Açıklamaya göre 31 milyon 632 bin kişi...

Çalışacak durumda olduğu halde çalışmayan sayısı 33 milyon 793 bin kişi...

Tablo budur! Gerisi masal...

★★★

Çalışanların yalnızca 22.3 milyonu kayıtlı ve tam zamanlı... Her 5 kadından yalnızca 1’inin kayıtlı ve tam zamanlı istihdamda yer alıyor.

Geniş tanımlı genç işsizliği yüzde 38.8, geniş tanımlı genç kadın işsizliği yüzde 48.8 oranında... Neresinden bakarsan başarı falan yok ortada... Daha da kötüye gideceğini söylemiş miydim yaz aylarından sonra...

★★★

İnsanlarla dalga geçer gibi açıklamalar yapıyorlar. Akşam yatıp sabah kalkınca işsizliği azaltıyorlar. Belli ki insanları buharlaştırıyorlar! Yoksa mümkün değil bu sayıları çıkartamazlar.

Arkadaş, koskoca bir ülkede güvenebileceğin, doğru olan tek bir istatistik açıklanmaz olur mu? Demek ki oluyormuş!

★★★

Ekonomiyi düzeltmeden gerçek işsizlik sorunu çözülmez. Ekonomiyi düzeltmek de bu saatten sonra uzun hikaye...

Otobüs gibi, fabrikada boş yerlere doğru ilerlersek yeni istihdam
sağlanabilir mi? Ne
demişti dünya lideri: “Her patron iki kişi işe alsa, bak işte, işsizlik bitti!”

Hiç bu işlerle uğraşma. Ekonomi derken ortalığı karıştırma. Sen koskoca devletsin. Gidip de patronların eline bakma. Al bütün işsizleri işe, bitsin bu işkence. Oh be!

Helal olsun Merkez Bankası’na... Ne yaptı? Erdoğan’a rağmen faizleri artırdı. Gerçekten inanıyorlar mı, icazet almadan karara imza atıldığına?

Nasıl ezik bir ruh haline sahip hale geldiyse ülke ekonomistleri, yanlışı bile savunur hale geldi. İşte buna derler korku iklimi...

★★★

Yanlış neydi? Şubatta istifa eden Gaye Erkan’ın yerine atanan yeni Merkez Bankası Başkanı Fatih Karahan, Enflasyon Raporu’nu açıklarken, faiz artışında sona gelindiğini, yeni faiz artışı yapılmayacağını, faiz indiriminin başlayabileceğini dile getirmişti.

Sonra ne oldu?

Merkez Bankası kur artışını önlemek için son 1.5 ayda 20 milyar dolar satmak zorunda kaldı. Rezervler erirken dolar-Euro yükselişi sürdü. Daha fazla satacak rezervi kalmadı. Kur artışını frenlemek için yüklü faiz artışı mecburiyet hale geldi.



★★★

Yetmedi ve Merkez Bankası yeni bir kararla uzun süredir kullanmadığı faiz koridorunu da gecelik repolar için +/- 300 puan olarak tekrar devreye soktu.

Dolayısıyla yüzde 50 faiz gecelik repolarda yüzde 53’e çıkarıldı. Bir ay sonrayı bile göremedi kendileri!

★★★

Seçimden sonra karşılaşacağımız manzara çok fena... Tüm faizleri yukarı çekecek bu kararın ardından, parasal sıkılaştırma, krediye erişim ve kredi kartı harcamalarına daha sert kısıtlamalar gelecek.

Eğer ciddi mali disiplin, bütçe harcamalarında kısıntı, kamuda kapsamlı bir tasarruf içeren mali tedbirler alınmazsa, tek başına faiz artışı işe yaramaz.

Beş yıldır tarumar edilen kötü ekonominin yükünü bu millet daha fazla taşıyamaz. Ülkenin kanını emen sülükleri sıyırmadan fakirlik ve sefalet kaçınılmaz.

Yabancıdan al haberi!
Peki ekonomi yönetiminin radikal bir faiz artışı yapılmazsa, dış kaynak gelmeyeceği, dövizin ve enflasyonun kontrolden çıkacağı konusunu ve faizin artırılacağını ilk kimden duyduk? Yabancılardan!

Her daim dış mihrak olmakla suçlanan JP Morgan, Para Politikası Kurulu toplantısından bir hafta önce faizin en az 5 puan artıracağını dile getirdi.



Deutsche Bank ve Bank of America’nın raporlarında da Merkez Bankası’nın 5 puan faiz artışına gideceği yazıldı. Sahi bu yabancılar bunu nasıl haber aldı?

Rezalet bununla sınırlı kalmadı. Toplantıdan iki gün önce borsada banka hisseleri yüklü miktarda alınmaya başladı.

Bu durum dünyanın tüm gelişmiş ülkelerinde “içeriden öğrenenlerin ticareti” denilen suç kapsamına girer. Türkiye gelişmiş ülke klasmanında mı? Bir kalem geçeceksin o zaman bunları... Götüren, götürdü zaten malı...

Doları neden tutmak zorundalar!
Merkez Bankası’nın panik olup yüksek oranlı faiz artırmasının bir başka sebebi, gelecek bir yıl içinde yapılacak dış borç geri ödeme tutarının Ocak 2024 sonu itibarıyla 225.4 milyar dolar olması.

Tabii ki ödenmeyecek, döndürülecek. Kaç faiz isterlerse vereceğiz, borcu bir yıl sonraya öteleyeceğiz...



Türk Lirası karşılığı 7.2 trilyon liradan fazla olan bu borç miktarının üzerine Kur Korumalı Mevduat nedeniyle 76 milyar dolarlık yükü de ekle...

Doların her bir lira artmasının karşılığı 300 milyar liralık ekstra yüke tekabül ediyor. Anlaşıldı mı şimdi neden İktidar serbest piyasa kurallarını uygulayamıyor?

Vergileri artırmayacağız yalanı!
Bütçede 2024’te hedeflenen 8 trilyon 335 milyar liralık vergi geliri tutarı, 2023’teki 4 trilyon 270 milyar liralık hedefin neredeyse iki katı...

AKP’nin eski fakat bugünlerde anlam kazanmış sloganı “yetmez ama evet” aklımdan çıkmıyor. Gerçekten de ne kadar verirsek verelim asla yetmiyor!



★★★

Vergi artışı olmayacaksa ve Türkiye büyümede enflasyon nedeniyle frene basacaksa sahi nasıl artacak bütçe geliri?

Daha da fenası 2023 bütçesinde 994 milyar TL olan vergi istisna ve muafiyetlerin tutarı, 2024 bütçesinde 2.2 trilyon TL’ye çıkartıldı. Kendi adamlarının milyonlarca dolar vergi borcunu affederken yoktan var etmeyecek herhalde parayı... Milletin cebinden alacak arpayı...

★★★

Hâlâ vergileri kökleyerek ekonomiyi düzeltebileceğini sanmak cahillik değilse konudan hiç nasibini almamak demek...

Aslında para toplama bir beka meselesi... Yoksa nasıl tutacak tabanını iri ve diri?


Vay arkadaş, uzun süre sonra Merkez Bankası yerinde bir karar aldı. Seçimlerin bitmesini beklemeden faizi 500 baz puan artırdı. Darısı dövizi serbest bırakmanın başına... Onu yapmayacaklarını açıkladılar ama... Umut ediyor insan nefes aldıkça...

Tabii olayda bir enteresanlık söz konusu... Faizleri artırmaya devam etmesi gerekirken şubat ayını pas geçip... Hemen arkasından mart ayının başında faiz artışının yeterli olduğunu ve daha artırmayacağını söyleyip... Sonrasında kallavi artırması da bir acayip!

★★★

Arkadaş eğer ihtiyaç varsa neden bir ay kaybediyorsun? Sana ne muhtar, belediye seçiminden... Daha mı önemli ülke ekonomisinden?

Aslında bırakın yaz aylarını on beş gün sonrasını bile göremeyecek kadar kötü durumdalar. Net rezervler iki ayda 32 milyar dolar eriyince, rezerv açığı 73 milyar dolara çıkınca mecbur kaldılar.

★★★

Hey gidi günler hey... Zamanının Merkez Bankası Başkanı Naci Ağbal, faizi yüzde 19’a çıkarttı diye operasyon yapmakla suçlanmış ve görevden alınmıştı.

Şimdi o günlerin faturası yüzde 50 olarak karşımıza çıktı. O kişilerde azıcık da olsa utanma, çekinme var mı acaba?

★★★

Zira Türkiye para piyasalarında neler döndüğünü yabancıların yazdığı raporlardan öğreniyoruz. Nitekim Merkez Bankası’nın 500 baz puan artışa gideceğini ilk onlar söyledi. Bu nasıl çelişki?

Faiz artırıldı diye köklü değişim beklemeyin. Aynı koşullar altında aynı sebepler devam ediyor. Aynı sonuçlar doğacak... Bunun aksine inanmalarının nedeni fazlaca saf olmak!

★★★

Tabii ki saray, seçim öncesinde Türk Lirası’nın değer kaybetmesini göze alamadı. Bunun seçim sonuçlarına olumsuz etkisinin, faizden çok daha fazla olacağını düşündü.

Sahi döviz kurunu sabit tuttuktan sonra faizi artırmışsın veya artırmamışsın nereye varacaksın?

Yüksek faiz getirisi yükseldiği için parayı değerlendirir ama senin paranın değeri belli değil ki... Suni olarak baskıladıkça, serbest piyasaya geçmedikçe ekonomiyi bir süre daha faizle kontrol edersin. Sonrası malum... Yine aynı yola girersin.

★★★

Hiç düşündüler mi acaba... Belki de döviz kuru ve faizde değil hata...

Bu karar bugün yarın için işe yarar... Zira uzun vadede piyasalar haklı olarak daha fazlasını talep edince sadece faizlerle işi götürmeye çalışmanın işe yaramadığı ortaya çıkar.

Nitekim faizin kaç olduğu ikinci derecede önemli Türkiye’de... Hazine ve Maliye Bakanı’nın ve Merkez Bankası Başkanı’nın geleceği bir kişinin keyfinin nasıl olduğuna bakıyorsa ve bir gece kararnamesi ile görevden alınabiliyorlarsa... Kimse o piyasaya güvenmez.

★★★

Plana göre yabancı yatırımcıya bu durumda, “Bakın kurumlar özgürce çalışıyor” denilecek. Yüksek faiz onu cezbedecek... Parasını Türkiye’ye getirecek. Döviz düşecek. Tutar mı?

Aman be... Öyle veya böyle... Sonuçta doğru bir hamle yaptılar ekonomi adına... Çok kurcalama...

Türkiye’yi resmi rakamlara göre 5 milyon, gayrıresmi rakamlara göre ise 14 milyon Suriyeli, Afgan, Iraklı,
Afrikalı, Pakistanlı sığınmacıyla güvensiz ve istikrarsız hale getirildi.

Tabii ki bedava değildi... Avrupa’nın sınır bekçiliği için para alındı. Karşılığı Türk insanının geleceği satıldı. Sahi o parayı kimler nereye harcadı? Durun cevabı ben vereyim: “Harcanması gereken yere!” Orası neresi? Sana ne!

★★★

Para, pul elbet bulunur ama ya huzur? Herkesin evinin saray gibi demir kapıları, yüksek duvarları yok ki! Demek Medine hurması, ejder meyvesi yerken etrafı pek göremedi.

Antalya’da düzenlenen Diplomasi Forumu’nda Macaristan Başbakanı Viktor Orban; “Türkiye olmasaydı Avrupa ülkeleri tamamıyla istikrarını kaybetmiş olurdu. Erdoğan, Avrupa kıtasını kurtardı” sözleri bunun en güzel kanıtı.

★★★

Avrupa’yı kurtardı ama Türkiye’yi bataklığa sapladı. Fiyatlardan hızlı artan tek şey Türkiye’nin baktığı sığınmacı sayısı... Acaba nedir bunun sınırı?

15 milyon sığınmacı mı? O kota doldu gibi... Peki, 20 milyon ideal mi? Ya da 25 milyon kişi gelse yeterli mi? Ülkeyi bitirmeye ant içmiş sanki...

Çok seviyorsa gelenlerden 200-300 tanesini saraya yerleştirelim, örnek olsun ümmete... Küçük porsiyonlarla beslenirlerse fazla sorun çıkmaz bence... Ülke ülke değil topyekun darülaceze...

İlköğretim kitaplarının en önemli konu başlıklarından biri... Kavimler Göçü... Yüz binlerce insanın yeni topraklara taşınması ve sonuçları...

Bize gelen 14 milyon sığınmacı tarihi değiştiren o göçün bile birkaç katı...

Biz daha göçün başındayız... Sonuçlarını ekonomik olarak görmeye başladık ama çok daha fazlasını yaşayacağız...

Hele bu ideoloji ile giderlerse şimdiden geçmiş olsun sana Türkiye... Türkiye mi dedim? Tabii gelecekte ayakta kalabilirse ülke...

★★★

Gelenler sadece savaştan kaçanlar olsa yine iyi...

“IŞİD’liler, vergi ödeyen Amerikan vatandaşlarına pahalıya mal oluyorlardı. Artık Türkiye’nin sorumluluğundalar” açıklaması yapıldı.

Fransa, Almanya, İngiltere ve diğer Avrupa ülkelerine terör faaliyetleri yürüten kendi vatandaşlarını geri almaları söylendi. Kimse oralı olmadı. Bilin bakalım ihale kime kaldı?

★★★

Emin olun dahası da gelecek... Buyursun beyzadem, bulmuş böyle ülkeyi, neyin peşinde olduğunu bilmediğimiz bir yönetimi... Önce o gelsin, sonra getirsin sülalesini... Eserin sahibi belli...

Adamlar elini kolunu sallaya sallaya gece gündüz yürüyor. Kimine göre “göçmen”, kimine göre “seçmen” geliyor.

Milyarlarca dolar harcasan yine çözülmeyecek. Milletin emdiği süt burnundan gelecek. Kötü yönetimin sadece fakirleştirmediği görülecek.

Yerli ve milli deyip mahvettiler ülkeyi... Perşembe akşamı YouTube’da Murat Muratoğlu kanalımda anlatacağım, nasıl sefalete gidildi?

Türk Lirası pahalı... Böyle gitmeye devam ederse hüsran yaşarız turizmde...

Gayet basit aslında... Para birimi değer kazandığında, yabancı turistler için tatil maliyeti artar. Bu da turist akışında azalmaya yol açar. Acaba neyini anlamıyorlar?

Bir ülkenin turizm sektörü, global pazarda rekabet eder. Milyonlarca mülteciyle denize girme keyfini İspanya, İtalya, Yunanistan’a kim değişir ki diye enteresan bir bakış açımız var.

★★★

Olur mu hiç öyle şey? 2023 yılında turizmde rekorlar kırılmadı mı? Yaklaşık 56 milyon turist ağırlanmadı mı? Ağırlanmadı!

İçeri giren sığınmacı, mülteci, transit yolcu, günübirlik alışverişçi, kısaca sınır kapılarından geçen herkesi turist sayıyorlar. Ortada turizm adına bir faaliyet olmasa da sayılara yansıtıyorlar.

★★★

Sahi madem rekorları alt üst ettik, otellerde konaklamayı nasıl gerilettik?

TÜROB verilerine göre İstanbul’da doluluk oranı yüzde 74.6’ten yüzde 65.2’ye düşerken Antalya’da 2022’de yüzde 62.2 olan doluluk oranı 2023’te yüzde 56.2’ye indi.

Türkiye genelinde 2022’de yüzde 53.6 olan doluluk oranı geçen yıl yüzde 49.1’e kadar düştü.

★★★

Demek ki turistler sadece sayılarda geziyor, gerçekte ise odalarımızın sessizliğini dinliyorlar.

Sektör temsilcileri, TÜİK rakamları da gelirler de turist sayıları da şaibeli diyor. Ulan TUİK bari bir veriyi de doğru açıkla... Yatacak yerin yok bu dünyada!

“Turist sayıları” ve “otel doluluk oranları” arasındaki bu büyülü ilişkiyi kimse çözemezken, sektör temsilcileri ve TUİK arasında bir “sayılar savaşı” yaşanıyor.

Açıklanan resmi sayılara bakarsak, sanki her köşe başında bir turist varmış gibi... Ancak otellere baktığımızda, bu turistlerin çoğu sanki gizlilik anlaşması imzalamış, kimseye görünmeyeceklerine dair yemin etmişler sanki...

Zira oteller pandemi dönemini 8.5 milyar dolar kredi borcuyla bitirdi. Aradaki zaman zarfında borç 10 milyar dolara çıktı. Madem turizmden büyük gelir elde ediliyor öyleyse borç neden artıyor?

★★★

Zaten bu tür hayaller değil miydi bizi bugünlere getiren? Sorunu masaya koyacaksın, çözümleri arayacaksın. Ortada sorun yoksa benim de sorum yok. Oyna, devam...

Yani, anlayacağınız, turizmde rekordan çok, rekorun ne anlama geldiği üzerine düşünmemiz gerekiyor. “Sorun yok” demekle sorunlar çözülmüyor, aksine başka bir boyuta geçiyor.

★★★

Belki de sorunları kabul edip, üzerine düşünerek çözümler üretmek gerekiyor. Ne de olsa, sorunları görmezden gelerek turist ağırlamak, hayaletlere otel rezervasyonu yapmaktan farksız oluyor.

Türk turistin seyahat etme imkanı kalmadı. Kalsa bir asgari ücreti bırakacak restoranın masasında...

★★★

Bu durumu fazla önemsemiyoruz ki... Yerli turist yabancının yerini doldurabilir mi? Tabii ki hayır! Nitekim yabancı turist ile beraber ülkeye döviz girişi oluyor. Cari açık kapanıyor.

Türkiye’nin ekonomisi ancak dış kaynak ile zenginleşebilecek bir yapıya sahip... İç turizmin artması otelleri ayakta tutar ancak Türkiye’nin döviz açığına katkısı olmaz.

En başa dönelim. Türk Lirası pahalı... Bu politikanın bize yaşatacağı tek
şey hayal kırıklığı...

Mehmet Şimşek’in bulunduğu her ortamda söylediği “cari açık düşecek” nakaratı maalesef güven vermekten uzak... Artık bayat...

Öncelikle düşüş dediği geçen yıla göreyse mutlaka gerileyecektir. Zira aynı şekilde devam edemeyiz. Edersek ödemeler dengesi dengesizleşir ve batarız.

Ülke literatüründe batmak kapatıp gitmek değil, fakirleşmek, sefalete sürüklenmek demektir.

Nitekim Orta Vadeli Program’da bu yıl sonu için öngörülen cari açık tutarı 34.7 milyar dolara çekilmiştir.

★★★

Büyüme hızındaki yavaşlama, üretimde düşüş, ithalattaki azalmaya paralel olarak dış ticaret açığının daralması, önümüzdeki aylarda cari açığın gerilemesini sağlayacak. Eyvallah da bu fakirleştirildiğimiz için olacak.

Önlem alırsın, desteklersin, vergi indirirsin, üretim artışını sağlamak için teşvik verirsin. Bir sürü eylem planları yapıldı. Hepsinin içi boş çıktı. Uygulamaya bile geçilemedi. Sahi cari açık başka türlü nasıl düşecekti?



★★★

Yine de aylık cari açığın ocakta bir önceki aya kıyasla artış göstermesi, bu yılki cari açık hedefinin tutması açısından sıkıntının sürdüğünü gösteriyor. Baskılanan döviz kurları yurt dışından ithalatı ucuzlatıyor ve adeta destekliyor.

Sanayici neden üretsin bu maliyetlerle? Bulmuş baskılanan ucuz doları, ithal eder, hiç uğraşmaz işin ameleliğiyle...

İhracattaki yavaşlama ve duraklama belirtilerinin artması, taze kaynak girişinin gerçekleşmemesi cari açık beklentisinin yükselmesini beraberinde getirecektir haliyle...

★★★

Bir de cinlik yapıyorlar ya... Enerji hariç cari açık diye bir kalem uydurdular. Türkiye net enerji ithalatçısı bir ülke. Petrol ve doğalgazı ithal etmek zorunda.

Toplam ithalatta enerji önemli paya sahip. Sanayiden ihracata, ısınma ve ulaşımdan elektrik üretimine kadar her alanda ithal enerjiye bağımlı durumda.

Dolayısıyla enerji ithalatını hariç tutarak cari fazla verilmesi yemek yemezsem maaşım yeterli der gibi...

Mehmet Şimşek de bazen öyle bir konuşuyor ki sanki daha önce bakanlık yapmamış, hiç tanımamış bu ülkeyi... Yavaş yavaş azalıyor kredisi...

Seçim sonrası fena
Merkez Bankası rezervleri seçim öncesi kur artışını baskılamak için kullanılırken, döviz ve altına yönelik talep durdurulamıyor.

Net döviz pozisyonu eksi 68.5 milyar dolara kadar geriledi. Mart başından dövizin yükselişini durdurmak için itibaren yakılan rezerv miktarı 10.5 milyar dolar civarı...

Gerçek ve tüzel kişi yurt içi yerleşiklere ait döviz mevduatlarının toplam tutarı 207.1 milyar dolara yükseldi.

★★★

Son 1-1.5 aydan bu yana düzenli şekilde döviz mevduatlarında milyarlarca dolarlık artış yaşanması ve toplam tutarın 205 milyar doları aşması, dövize yönelik talebin durdurulamadığını, döviz mevduatlarının toplam mevduat içindeki payının tekrar yüzde 50’nin üzerine çıktığını gösteriyor.

Kur Korumalı Mevduat ve vade sonunda Türk Lirası anlaşmalı döviz satım işlemlerini saymadığımız halde tablo bu durumda...

Swap anlaşmaları, yani para değiş tokuşu, bir haftada 6.2 milyar dolar arttı. Merkez Bankası, piyasadaki likiditeyi çekerek altına ve dövize gitmesini engellemeye çalışıyor. İşe yaramıyor.



★★★

Haliyle Merkez Bankası’nın her gece yeni bir tebliğ yayınlaması paniğin arttığını gösteriyor.

Aynı şekilde Mehmet Şimşek’in televizyonlarda kanal kanal dolaşması da paniğin bir diğer alameti...

Nitekim milyarlarca dolar rezerv satmasına rağmen kurlardaki artışın durdurulamaması, uygulanan politikaların yetersiz kalmasının bizi getirdiği nokta çaresiz faiz artışı...

★★★

Merkez Bankası, 21 Mart’taki Para Politikası Kurulu toplantısı öncesinde bir yanda Erdoğan’ın “seçim öncesi faiz artışı yapmayın” uyarısı diğer yanda yabancı raporlarda yazan “faizi ilke etapta 5 puan daha artırın, kurları serbest bırakın” baskısı arasında sıkıştı.

Kısaca Tarzan zorda... Durum öylesine kötü ki, her seçim öncesi dağıtılan ulufeler bile yok ortada... Sonra da diyorlar ki millete panik olma... Durum şimdi böyleyse millet düşünüyor haliyle; kim bilir ne olacak seçimden sonra?

Türkiye’nin ekonomik durumunu bir yemek menüsü olarak düşünelim. Ana yemek olarak dev bir bütçe açığı, yanında cari açık garnitürü, tatlı olarak da döviz pozisyon açığı... Tabii ki bu menüyü tamamlayan enflasyon sosu...

Bu kadar açık verdikten sonra bir bakıyorsunuz ülkenin bir tek kısmeti kapalı... Ekonomiyi batırmanın en kısa anlatımı... Buna bile seviniyorlarsa düşünün artık çaplarını...

★★★

Bütçe demeyelim kendisine... Tam bir ucube!

Nitekim bütçe açığı şubatta 153.8 milyar TL olarak kaydedildi. Ocak ayında da bütçe 150.7 milyar TL açık vermişti. Topla, 304.5 milyar TL iki ayda...

Ülkenin bir bütçesi var. Harcamalarını oradan yapar. Yetmezse borç alır. Bugün Hazine’yi ters çevirip sallasan kokoz halde...

Bu iş nereye gider? Nereye kadar isterse!

★★★

Hazine, borçlanma limitleri konusunda “Ben ne yaparsam yapayım, sonunda hep bir çıkış yolu bulunur” mantığıyla hareket ediyor. 

Kim bilir kaç defa bütçede borçlanma limitleri aşıldı. Kanuna göre Hazine daha fazla borçlanmamalıydı... Borçlanmak için yasa Meclis’in onayından geçirilmeliydi... Borçlanıldı! Meclis’ten izin alındı mı? Hayır!

Valla ne ala! Kanunmuş, hakmış, hukukmuş hepsi boşuna... Keyfine göre borçlan, kimseye de sorma... İşler artık bu aşamada...

★★★

Bugün bütçe hangi kaynakla aşılıyor? Para basılıyor.

Enflasyonda düşüş var mı? Hayır.

Merkez Bankası rezervlerinde artış var mı? Hayır.

Kur baskılamaya son verildi mi? Hayır.

Siz ahmakça döviz fiyatlarını baskılayıp talebe karşın bunda ısrar ederseniz, hem cari açık artar hem de elinizdeki sınırlı dövizi ucuza satarsınız.

★★★

Kamuda tasarruf var mı? Hayır.

Vatandaşın cebine yansıyan ekonomik iyileşme var mı? Hayır.

Serbest piyasa koşulları var mı? Hayır.

Vergilerde düşüş var mı? Hayır.

Kısaca bu ekonominin kimseye hayrı yok.

★★★

Şu anda tüm para bazı belediyeleri seçimde elde tutmak için harcanıyor. Ülke diyet yaparken baklava yiyor, üzerine de şerbet içiyor.

Hiçbir şey yoktan var olamayacağına göre bu borçları nasıl ödeyecekler?

Bu dönemde vatandaştan toplanan, gelir üzerinden alınan vergiler iki kattan fazla arttı, 196 milyar liraya ulaştı. KDV üçe katlandı, 173 milyar liraya çıktı. ÖTV ikiye katlanarak 187 milyar liraya yükseldi. Yetmedi!

★★★

Gece bitmez gündüz bitmez bu kriz kolay bitmez. Seçimden sonra yapılacak zamlarla ömür geçer acısı geçmez!

Vatandaşa “seni kandırıyorlar” diye de anlatamıyorsun ki! Ne istediniz de bu halk yemedi? Bir seçim geçsin bakalım görürsünüz hesabı kime kilitledi?


Fakirlik artıkça fakirliği yönetme çabaları bir harika... Millet simide muhtaç hale gelince ve parası onu bile almaya yetmeyince duruma el atıldı haliyle...

Resmi Gazete’de yayımlanan değişikliğe göre ekmek fiyatındaki gibi simit fiyatı belirlenirken ilgili federasyon ve Ticaret Bakanlığı’ndan olumlu görüş alınacak.

Türkçe meali; simit fiyatlarını iktidar belirleyecek.

★★★

Ülkede basılı en büyük banknot ile et veya peynir gibi temel gıda ihtiyaçlarını alamadığın bir ortamda simidin temel gıda maddesi sayılması gayet normal...

Bence, “Biz o kadar kötü yönetiyoruz ki insanlar kuş kadar maaş alınca hamur bile yiyemez hale geldiler. Bari kanun çıkaralım, hamur yemeğe devam etsinler” diye düşündüler.

★★★

Kaseti biraz başa saralım... Ankara Pideciler ve Simitçiler Odası Başkanı, 10 liralık simit fiyatını valilik onayı ile 15 liraya çıkardıklarını söylemişti. Ardından bakanlığa çağırılmış, “Ticaret Bakanlığı’nın talimatı ile zammı geri aldık. 31 Mart seçimleri sonrası da ayarlama olacak” demişti.

Sözde serbest piyasa ekonomisi uygulayan Türkiye’de simit fiyatı ayarlamak ne alaka değil mi? Birisi çıkıp serbest ne kaldı ki ülkede simit fiyatı serbest olsun dese, ne diyeceksin ki?

★★★

Ha şimdi zam yapmışsın ha seçimden sonra... Bir halk daha ne kadar aşağılanabilir acaba? Şimdi zam yapmazsak halk bu durumu yaşamadıkça idrak edemez zaten diye planlıyorlar... Ne yalan söyleyeyim haklı tarafları da var.

Hadi biz ekmek ve suyla da yaşama tutunuruz nefes aldıkça... İyi de “Biz bu hale nasıl düştük?” diye sorgulamadıkça ileride ne anlatacaksın çocuklarına, torunlarına? Nasıl bakacaksın suratlarına?

★★★

Emekli maaşı, asgari ücret konuşulurken “Bir aile 3 öğün şu kadar simit yerse” diye hesap yapılır her daim... Kimse de sormuyor bu ülkenin vatandaşları neden simide talim?

Bu karar Rusya’da, Ukrayna’da olsa savaş var derdik ama Türkiye’de ne var acaba?

Simit fiyatlarını bakanlığın belirlendiği ülkede boş bakkallar ne tartar sorusu geliyor akla...

Üretimi o fiyata kurtarmazsa simit diye ne satacaklar bize bundan sonra?

★★★

Çareler tükenmez aslında...

-Usta, oradan iki simit sarsana...

-Yok abi simit gelmiyor. İstersen gevrek var, o da 20 lira... Susamlı halka ister misin?

★★★

Yarın veya öbür gün, fırınlar, marketler, otobüs şirketleri, hastaneler, kısaca hizmet veya mal üretenler maliyetlerini karşılayamayınca “ara verdik” derse ne olacak?

Uçalım derken uçan kuştan medet umar hale geldi ülke, hâlâ ne anlatıyorlar?

Türkiye’de ekonominin durumunu nasıl anlıyorsun? Hemen dolar fiyatına bakıyorsun. Artmamışsa “ekonomi iyi” sanıyorsun! Bu göstergeyi sen biliyorsun da İktidar bilmiyor mu?

Nitekim doları baskılarsan, fiyatının artmamasını sağlarsan, batan şirketleri de haber yaptırmazsan, ekonomi gayet iyi... Baksana dolar kıpırdamıyor, yerinde sayıyor. Harika!

★★★

Öncelikle, döviz kurlarının ekonomik performansın tek göstergesi olmadığını vurgulamak gerekiyor. Dolar kuru sabit ya da istikrarlı görünse bile, bu durum ekonominin nefes aldığı anlamına gelmiyor.

Kur kontrolü, yanıltıcı bir refah hissi yaratabilir ve altta yatan sorunları gizleyebilir. İktidar yıllardır buna oynuyor.

★★★

Döviz kurlarının yanı sıra, ekonomik performansı etkileyen ve değerlendirmede bulunulması gereken pek çok faktör vardır. Her ne kadar olumsuz tarafları gizlenmeye çalışsa da bir yerden sırıtır.

Örneğin, iç ve dış borç seviyeleri, ekonominin dış şoklara karşı dayanıklılığını belirleyen önemli göstergelerdir. Türkiye yüksek iç ve dış borcu nedeniyle kırılgandır.

★★★

Merkez Bankası, gerekir diye döviz biriktirir. Bu paraya rezerv denir. Sağlam bir ekonomi nasıl olur? Öncelikle Merkez Bankası’nda borcun kadar dövizin bulunur. O zaman bakacaksın döviz rezervine...  Bugünlerde en tartışmalı konu da bu ekonomide...

Net döviz rezervleri geçen yıl çok kötü olan ekonomi ile neredeyse aynı seviyede... Hani düzelme? Kur Korumalı Mevduat miktarı azaldı ama faizler de arttı. Birbirlerini götürseler demek ki hâlâ hata var bir yerlerde...

★★★

Normal bir ekonomide Merkez Bankası’nın ne kadar döviz rezervi olmalı? Eskiler, altı aylık ithalatı karşılasın yeter der... Dünyada tanımlar biraz değişti.

Ödeyeceği yıllık dış borcun kadar olmalı. İşte o zaman kaparsın sağlam ekonomi namını... Bizde kısa vadeli borç ne kadar? Yaklaşık 225 milyar dolar... Brüt rezervde durum ne? O da 130 milyar dolar... Diyorlar ki, sen istiyor daha fazla borç? Bir zahmet rezervini yükselt!

★★★

Sonuç olarak, Türkiye ekonomisinin sağlıklı ve sürdürülebilir bir büyüme patikasına oturabilmesi için, döviz kurlarının ötesine geçen, çok boyutlu bir analize ve kapsamlı politika uygulamalarına ihtiyaç var.

Fakat bunu yapacak zihniyete sahip değiliz...

Makroekonomik göstergeler, ekonomik politikaların şeffaflığı ve yapısal reformların uygulanması, ekonominin genel sağlığının belirlenmesinde kritik rol oynar.

Fakat algı yönetimi bizim her şeyimiz...

Zira yabancılar yemiyor. Sizce neden yatırım gelmiyor? Öncelikle kimse sana güvenmiyor! Sen güveni sağlayamadığın sürece istersen faizi daha da arttır fark etmez. Bu para Türkiye’ye park etmez.


Ekonomide bazı kararları hızlı ve tek kalemde almazsan, alıştıra alıştıra söyleme yoluna saparsan maliyeti çok yüksek olur.

Nitekim kredi kartlarına seçimden sonra limit kısıtlaması ve yeni düzenleme geleceğinin açıklanması kredi kartı harcamalarının patlama yapmasına neden oldu.

★★★

Önceleri iyiydi tabii... Faizleri artırmak yasaklanınca kartlar faizsiz kredi tadındaydı... Millet limitini dibine kadar harcadı. Borçlandı... O devir geçti.

Seçime kadar bile dayanılamadı! Çoğu banka sessiz sedasız kredi kartı nakit avans taksit sayısını 3’e düşürdü... Ne bir açıklama yapıldı ne de uyarı...

★★★

Büyük baskı var finansal kuruluşlar üzerinde... Yoksa bankalar bayılır kredi kartından nakit avans çekilmesine...

Hatta en sevdiği kredi kazançlarıdır... Batık oranı düşük, kâr marjı fazla... Asgariyi öde, hiç ödeme, bir ay geciktir sonra öde... Faiz, faiz üzerine binsin, bankanın kazancı katlansın.

★★★

Peki neden bu yapıldı? Çareler çaresiz kaldı! Merkez Bankası, enflasyonla mücadele doğrultusunda parasal sıkılaştırma adımı olarak ticari kredi ve ihtiyaç kredisinde aylık büyüme sınırını yüzde 2’ye düşürdü. Millet karta abandı.

Kredi kart borçları ocak ayında yüzde 8, şubat ayında yüzde 5.8 olmak üzere ilk iki ayda net 156.8 milyar lira arttı.

★★★

Bireysel kredi kartı borç bakiyesinde son bir yıldaki artış ise yüzde 155.2’ye ulaştı. Anlamı? Millete para yetmiyor, borç ile günü döndürüyor.

Yalan dolan enflasyonu baz alırsak... Kaçtı? Yüzde 67.07 mi? İşte bu oranı düşersek, artış reel olarak yüzde 52.7 ile rekor düzeyde...

★★★

Türkiye Bankalar Birliği verilerine göre Aralık 2023 itibarıyla bireysel kredi kullananların sayısı son bir yılda 2 milyon kişi artarak 40 milyona, bireysel kredi kartı borcu olanların sayısı ise 3 milyon kişi artarak 36.7 milyona çıktı.

Kredi kartı borcu bir sebep değil bir sonuç... İşin acı tarafı milyonlarca kişinin kredi kartında limit kalmışsa hayatını onunla sürdürmeye çalışması... Kredi kartı harcamalarının yüzde 80’e varan kısmı akaryakıt ve gıda harcaması...

★★★

Kredi kartı ekstrelerindeki asgari tutarı ödeyenlerin sayısı da kart kullanıcılarının yarısına ulaşmış durumda.

Sadece dar gelirliler değil artık beyaz yakalı çalışanlar dahi borcun asgari tutarını ödemeyi alışkanlık haline getirdi. Ekonomist adam herkesi sefaletin kıyısına getirdi.

★★★

Yarın ülkede ekonominin ne olacağını bilmediği için fabrikalar bile yatırımları durdurmuş, senin borcun sel olmuş. Faizler daha da yükselecek, arşa çıkacak. Sence kazancın ne kadar artacak?

Banka ve varlık şirketlerini birlikte sayarsak neredeyse 4 milyon kişi borçlarından dolayı davalar ile boğuşmakta... Kötü yönetim nedeniyle yeni neferler katılacak borçlu saflarına...

Sahi herkes seçimden sonra durumun çok kötüye gideceğini biliyorsa neden fanatikçe destekliyorlar hâlâ? Bazı soruların cevabı bende yok galiba...


Lesotho diye bir ülke duydunuz mu hiç? Afrika kıtasının güneyinde yer alan bir ülke... Başkenti Maseru... Yaklaşık 2 milyon 100 bin kişi civarında bir nüfusu var.

Hah işte bizim kredi notumuzu onunla aynı seviyeye indirmişti kredi ve derecelendirme şirketi Fitch...

Fitch’e göre ha Türkiye’ye borç vermişsin, ha Lesotho’ya şeklindeydi... Yatırımlar aynı riski taşıyor anlamını taşıyordu... Türkiye ne kadar dünya lideriyse ekonomide, Lesotho da hemen yanındaydı...



★★★

Kredi derecelendirme kuruluşları halkın refahı ve gelir dağılımı, milletin insani ihtiyaçlarına falan bakmaz. İlgilendiği tek konu ödeme kabiliyetindir borcunu...

Faizler artırıldı, döviz kurları patladı. Vergileri katladı, çalışana cücük gibi zam yapıldı. Millet süründükçe devletin borç ödeme kapasitesi arttı. Bu da Türkiye’nin kredi notuna
olumlu yansıdı.

★★★

Ekonomimiz, Fitch’in gözünde o kadar parladı ki, kredi notumuz yükseltildi ve Ruanda seviyesine terfi ettik. Uluslararası finans arenasında Ruanda ile omuz omuza bir mücadele içerisindeyiz.

Ruanda seviyesine ulaşmanın gururunu yaşarken, bir üst grupta olan Uganda hayalleri kurmanın da zamanı geldi. Nitekim, durmak yok. Cari açık azalırsa Uganda seviyesine bile çıkma ihtimalimiz var. 

Halen bize layık görülen kredi notunun Türkçe meali; yatırım yapılamaz, son derece spekülatif ve tehlikeli, kredi riskleri çok yüksek, battı batacak yakında yan yatacak ülke anlamında...

Yine Fitch aralarında en iyisi... Daha da dibe indirmişti diğerleri... Kim? Moody’s ve S&P adlı dış mihrak odakları... Henüz çıtları çıkmadı.

★★★

Zira kendileri ile ilgilenmediğimizi defalarca söylemişlerdi.

“Fitch” adlı kuruluşa “piç” diyen, S&P adlı kuruluşa “Türkiye ile senin ne alakan var? Türkiye senin şu anda zaten üyen falan değil... Bizim seninle alakamız yok!” diyerek sert çıkan yine mevcut iktidar mensupları değil miydi?

Erdoğan’ın “Benim için bu bir final, bu seçim benim son seçimim...” demesinin ardından Fitch’in Türkiye’nin kredi notunu yükseltmesi manidar değil mi?

Paralar emekli yerine köprüye...
Erdoğan ekonomist olduğu için hesabı ondan daha iyi bilecek halimiz yok.

“Cebimizden 5 kuruş çıkmayacak” diyerek 2 yıl önce açılışını yaptığı ve günlük 45 bin, yıllık 16 milyon 425 bin araç geçişi garantisi verilen Çanakkale Köprüsü’nden bugüne kadar 6.2 milyon araç geçti, yandaş müteahhide ekstradan 11.7 milyar lira ödendi...

Para kimin cebinden çıktı? Erdoğan bir zahmet bunu da açıklamalı.



★★★

Yüklenici firma köprüyü anlaşma gereği 12 yıl boyunca işletecek. Sadece 4 yıl sonunda köprünün maliyeti karşılanacak.

Zira devlet katında, hesaplamalarda bunlar borç olarak görünmüyor. Zaten bu yüzden tercih ediliyor. Kredi kartına 12 yıl taksit gibi... Oysa bildiğin borç...

★★★

Projelere karşı çıkan yok. İtiraz edilen konu ihale ediliş şekli... Aklı başında hesap bilen kimsenin imzalamayacağı yap-işlet-devret modeli...

‘Yap-işlet-devret’te ana fikir finansmanın ve proje riskinin yüklenicide kalmasıdır. Bizim modelde risk yok, para devlet garantisinde, faturanın yükü milletin cebinde...

Anlıyor musunuz neden emeklinin zam alamadığını sefaletin kıyısında yüzdüğü halde...

Ahmet Akın sahnede Balıkesir ayakta
Yıl 1997... Balıkesir halkı geceleri yastığa başını huzurla koyuyordu... Nedenini bilmeseler de hissediyorlardı... Neyi? Benim askerliğimi yaptığım o dönemin verdiği güveni... Sekiz ay boyunca ben korudum Balıkesir halkını! Kolay mı?

Kısaca ikinci memleketimdir Balıkesir...

★★★

Hatırlayalım, 2019’da Ahmet Akın, büyük bir fedakarlık yapmış sahneyi İYİ Parti’nin adayına bırakmıştı. Maalesef, politikanın bu nezaket dersi karşılıksız kaldı.

Üstüne üstlük Turhan Çömez gibi güçlü bir aday ile işi daha da zorlaştırıldı. 

Yetmedi... Balıkesir’de seçmenin kafasını karıştırmak için aynı ismi taşıyan başka bir Ahmet Akın daha bağımsız aday olarak yarışta...

Bir yanda gerçek, fedakar Ahmet Akın; diğer yanda ise sahneyi karıştırmaya gelen bir figüran! Kimin yaptığını söylemeyeyim ama baş harflerinin AKP olduğunu belirterek ipucunu vereyim.

Ayıp ama... Sırf bu yüzden bile oyumu verirdim Ahmet Akın’a... Dayanamıyorum haksızlığa...

Pek siyasi tanımam... Ahmet Akın’ı tanırım. Türkiye ve dünya ekonomisi hakkında konuşur, karşılıklı görüş alışverişinde bulunuruz.

Seyrederken yorulursun. Öyle çalışkandır. Balıkesir’e çok şey katacaktır.

Ve bu kez sahne tamamen kendisinin... Ve biliyoruz ki, sahneyi iyi kullanmasını bilen bir siyasetçi, halkın gönlünde taht kurar...

★★★

Bu seçim, sadece bir belediye başkanını değil, bir şehrin kaderini belirleyecek. Unutulmasın, her büyük değişim, cesur bir adımla başlar.

Zira Balıkesir’in iç ilçelerinde muhafazakar ve milliyetçi eğilimler havada uçuşurken, kıyılarda ise CHP bayrağı dalgalanıyor. Demek oluyor ki, şehrin nabzı her iki yanda da farklı atıyor.

Ama bilirsiniz, deniz kenarında esen rüzgar içerilere de ulaşır. Nitekim bu rüzgar, bu sefer Ahmet Akın’ın yelkenlerini şişirecek gibi duruyor.


Bilgisayar oyunu gibi... Bir kere algoritmasını çözünce tahmin etmek öyle kolay ki sonraki hamleyi... Seçime kadar pek topa girmezler ama ya sonrasında...

“Bankada, yastık altında, kasasında parası, özellikle dövizi bulunan herkesi yeni ekonomi politikamızın getirdiği fırsatları değerlendirmeye davet ediyorum” diyecekler... Evet, bir kez daha...

Yakın tarihimiz bunun benzeri çağrının örnekleri ile dolu... Hepsinin sonu da hüsran oldu...

★★★

Bankadaki paraları zaten babalarının parası gibi kullanıyor Merkez Bankası... Yastık altı yıllardır bu iktidarın rüyası... Devamlı çağrıda bulunurlar ama aradıkları kişiye bir türlü ulaşamazlar...

Nitekim yastık altı güven derecesidir... Ters bir gelişme yaşandığında sigorta niteliğindedir. Türkiye’de düz gelişme yaşanmadığına göre vatandaş da haklıdır zulaya atma taktiğinde...

★★★

Yerli ve milli para meselesi gelecek yine gündeme... Türk Lirası’na güvenen kaldı mı ülkede? Madem güvenilmesini istiyor milletin sırtına bindirdiğin hastane, köprü, havalimanı ve otoyol projelerinin ödemelerini Türk Lirası’na çevirmeli önce...

Bu müteahhitlerin, holding patronlarının hatta siyasilerin vergi cennetlerine yolladığı dolarları, İsviçre, İngiltere, Katar da döviz istifleyenleri çağırsa ya...

★★★

Sahi ekonomi toparladı mı? Hangi reformları geçirdiler? Neyi değiştirdiler de düzelttiler? Ya çok gizli ya da hiçbir şeyi!

Bırak yastık altını, fırsatı falan... Yakında millet yastığını kaptırmaktan korkuyor. Merkez Bankası müdahale etmese dolar, bana müsaade deyip çekip gidecekti.

★★★

2023 yılı Temmuz ayından bu yana ilk kez bu hafta TL uzlaşmalı vadeli döviz satım işlemi gerçekleştirdi.

Anlamı... Kur Korumalı Mevduat’ın amcasının oğlu... Dolar alıyorsun, vade sonunda farkı Türk Lirası olarak hesaba yatıyor. Zaten dolar falan da yok ortada... İşlemler kağıt üzerinde yapılıyor. Neden yine bu yollara sapılıyor? 

★★★

Yirmi iki yılda kendi yerli paramızla dövize bağımlı olmayan bir ekonomi oluşturulabilseydi zaten kimse parasını dövize çevirmezdi. Sabah akşam döviz fiyatlarını takip etmezdi.

Tasarruf önlemleri açıklamaya başlayıp samimiyetlerini göstermeyi düşünürler mi? Hani saraylar, uçaklar, Mercedesler, korumalar... Ne olacak o masraflar?

★★★

Zira en iyi tedbirleri alsanız bile ancak yaşanan buhranın etkisini azaltabilirsiniz... Zararı sınırlayabilirsiniz... Esas etkileri sonbaharda vuracak bizi...

Kasanın boş olduğu, borçların gırtlağa dayandığı bilinen bir gerçek... Doları, faizleri suni olarak baskılamaya çalışmak göreceksiniz işleri daha da beter edecek.

Davete icabet sünnettir ama bu sefer de kabul edilmeyecek galiba...
Piyasalarda herkesin dile getirdiği, acaba doların yol haritası geçen yıl seçim sonrası gibi olacak mı? Ne olmuştu? Dolar tutuldukça tutuldu, son oy kullanıldı, seçim sonuçları açıklandı ve uçtu.

Aradan sekiz aya yakın bir zaman geçti. Ekonomi yönetimi değiştirildi, faizler artırıldı zira yine dolar serbest bırakılmadı. Son bir haftadır dolarda bir kalkışma çabası... Halen sürüyor aynı yöntemlerle tutma çalışmaları... 

★★★

Merkez Bankası net rezervleri geçen seçimle aynı rezillikte... İyileşme yok denecek düzeyde... Geçen yıl eksi 75 milyar dolara kadar yükselmişti, eksi 60 milyar dolarda şimdiki süreçte...

Genişleyen kamu harcamaları, geçen seçim yılının kapanmayan yaraları ve artmaya devam edecek olan enflasyon belası... Yine seçim kafası...

★★★

İnsan düşünüyor haliyle... Sebepler aynıysa ne olmalı sonuçları?

Böyle bir tablo ortadayken ellerindeki doları satmaları için nasıl ikna edecekler vatandaşları? Nitekim edemiyorlar.

Zira kimse dolar tutup para kazanmaya çalışmıyor. Kötü yönetimi görüyor ve birikimlerinin çöp olmasını istemiyor.

Haliyle bankaların kredi vermesini kısıp insanların Türk Lirası’na ulaşmasını zorlaştırıp tuttukları dolarları satmalarını sağlayabilir misin?

Bunu daha önce çok defa denediler ama istenilen sonucu elde edemediler. Neye güveniyorlar bu sefer?

★★★

Mehmet Şimşek yaptığı açıklamada;

Cari açığın geçen yıl seçim öncesi 60 milyar dolar seviyesinden bu yıl seçim öncesi 30 milyar dolar seviyesine gerile
yeceğini...

Geçen yıl ülkeden net portföy çıkışı varken bu yıl net portföy girişi olduğunu...

Küresel olarak yaşanacak enflasyon düşüşlerinin Türkiye gibi ülkelere para girişi sağlayacağını...

Dünya Bankası ile anlaşıldığını, proje kredileri ile uzun vadeli kaynak girişi sağlanacağını...

Halihazırda faizlerin yükseltildiğini...

Seçim belirsizliğinin ortadan kalkacağını...

Bütün bunların ışığında Türk Lirası’nın değer kazanacağını söylüyor.

★★★

Umut bir strateji değildir. Türk Lirası’nın değerlendiği bir ortamda cari açık neden düşsün?

Bugüne kadar gelmeyen yabancı yatırımcı belediye başkanı ve muhtar seçimi sonrası neden gelsin?

Madem kendinden bu kadar eminsin neden dolar kurunu tutmaya çalışmak ilk hedefin? Bırak bakalım nereye giderse gitsin.

Meselenin seçim olmadığını, ülkenin sayılardan daha büyük sorunlarla boğuştuğunu görmezden gelemezsin. Hukuktan adalete, sosyal hayattan rejim tartışmalarına kadar her şeyin sorunlu olduğu bir ülkeye yüklü para bekleyemezsin.

★★★

Sekiz aydır elimizden gelen budur arkadaş dese çay kaşığıyla toplarken kamu maliyesinin kepçeyle genişlemesini görmezden gelmese hadi bir nebze... Lafını dinletebiliyor mu yönetime?

Kendisine sordular, hâlâ “dolar serbest piyasada belirleniyor” diyor... Zaten iş burada kopuyor.

Nureddin Nebati hayalciydi ama “kurları kontrol ediyoruz” diye doğruyu söylüyordu.

Mehmet Şimşek herkesin gördüğü gerçeği bile söylemekten aciz ise Türkiye’nin nasıl daha iyiye gideceğine inanalım ekonomide?

Geçtiğimiz günlerde beşinci nesil savaş uçağımız Kaan ilk kez havalandı. Dünyada örneği olmayan, yüksek teknolojili beşinci nesil jet uçağının yapımı çalışmalarında büyük yol kat edildiği söylendi.

Seçim yaklaştı ya, yine başladı! Geleneksel seçim kandırması... En erken 10 yıl sonra açlıktan ölmezsek havada görürüz kendisini inşallah...

★★★

Milletimiz bunun birkaç yıla tamamlanacağı yalanını yer. Oysa yerli bakliyat, yerli buğday, yerli et yiyemez. Adını bile duymadığınız ülkelerden ithal ederler.

Çiftçiyi ithalat ile ezmese; mazot, tohum, gübre, ilaca adam gibi destek verse... İnanın jet uçağından daha memnun eder. Çok makbule geçer.

Nitekim açlıktan kanatlarını kemirince acı bir metal tadı geliyor dilimize...

★★★

Açıklanan devasa enflasyonun en ürkütücü kalemi hiç şüphesiz ki gıda fiyatları...

2024 yılı Şubat ayında bir önceki aya göre artış oranı, İstatistik Kurumu’nun törpülemiş haliyle son bir yılda yüzde 71.12’de...

Oysa dünya gıda fiyatları endeksi, mayıs ayında şeker ve et fiyatlarındaki artışlara rağmen bitkisel yağlar, tahıl ve süt ürünlerindeki sert düşüşlerin etkisiyle iki yılın en düşük seviyesine geriledi.

Bizde Ağustos 2020’den bu yana 33 aydır aralıksız artmaya devam ediyor.

★★★

Bilmiyorum duydunuz mu? İlan edilen “Beş Yıllık Stratejik Tarım Planı”nın ardından geçen hafta “Hayvancılıkta 5 Yıllık Yol Haritası” açıklandı. Bir kez daha...

Yeni bakanın da hayvancılık yol haritasını açıklamadan önceki icraatı Et ve Süt Kurumu’nun 650 bin büyükbaş besilik hayvan ithalini ilan etmek oldu.

★★★

Tarım ve Orman Bakanı, et fiyatındaki artışın, enflasyon ve maliyetlerle izah edilemeyeceğini öne sürerek fırsatçılarla mücadelede en ağır cezaları uygulayacaklarını ifade etti.

Bıraksa ya bu işleri... Olay arz-talep meselesi... Ortada et yoksa fiyatı artacak tabii...

Peki bu kararlarla düşürebilirler mi?

Seçim ve oy hesabıyla iktidar kontrolündeki Ulusal Süt Konseyi, aylarca çiğ süt fiyatlarını artırmayınca milyonlarca büyük ve küçükbaş süt hayvanı kesime gönderildi.

Benzerini ete yapsalar kalan bir avuç besici de işi bırakıp başlarının çaresine bakacaklar.

★★★

Hayvancılığın en büyük sorunu neydi? Kötü yönetimin maliyetleri patlatması ve mera kalmaması... Mera olsa, yetiştiricilik giderleri azalacak yarı yarıya... Sahi, ne oldu meralara?

Beton döküldü, apartman kondu. Çöp döküldü, hafriyat doldu. Fosseptik boşaltıldı, çukur açıldı. Tarlaya çevrildi, bahçe yapıldı. İmara açıldı, yerleşime başlandı. İmar affı geldi. Meraların ırzına geçenleri kanun temizledi.

★★★

Var mı oraya destek? Adamların hobisinin adı köstek... Hayvancılığa yönelik destek ve teşviklerin düşük tutulması, kaynakların ithalata ayrılması nedeniyle son beş yılda canlı hayvan varlığı, 4.3 milyon baş azaldı.

Dünyanın en az et tüketen ülkeleri arasında olduğun halde dünyada en çok et ithal eden ülkeler arasında başı çekeceksin. Sonra da ülkeyi gayet güzel yönetiyorum diye yedireceksin. İyi iş valla... Ne güzel dünya... En azından bunu yiyen olduktan sonra...


İstatistik Kurumu’nun nadir olarak yaptığı doğruya yakın açıklamalarından biri dün yaşandı. Şubatta aylık enflasyon yüzde 4.53 olarak beyan edildi.

“Beklentilerin üzerinde...” ile başlayan o güzide cümle bir kez daha sıkça kullanılmaya başlandı...

Bu durum her kesim tarafından yalancı ilan edilmenin, güvenilir bir kurum olma payesini kaybetmenin sözde sıvaması...

★★★

Beklentiler yüzde 4 açıklanmasıydı... Peki, neye göre az bekliyorlardı? Beklentilerini törpüleyen etmenler nelerdi? Pazara markete de mi yolları hiç düşmedi? Yandaş kanallardan başka haber bülteni hiç seyredilmedi mi?

Nasıl alıştırmışsa insanları... Yüzde 6 bekleyen bile, “İstatistik Kurumu nasıl olsa düşük açıklar” deyip kurumun ne açıklayacağını tahmin etmeye çalışıyor.

★★★

Enflasyon verisi öncesinde iyi niyetinden şüphe etmediğim Mehmet Şimşek çıktı ekranlara mevcut tablonun seçimden sonra değişeceğini ve umutlanmamız gerektiğini anlatmaya çalıştı.

Nitekim kendisi tarafsız değil siyasi... Daha iki gün önce Murat Kurum’a oy istemedi mi? Dolayısıyla başka ne diyecekti?

Zira hâlâ yaşananlardan ders almıyorlarsa, kime ne fayda?

★★★

Anlattığı başlıklar önemliydi. Teorik olarak tamam ama pratikte pek şans tanımıyorum kendisine...

Ne dedi?

“Fiyat istikrarından çok uzağız ama hedefimiz bu...”

Fiyat istikrarı dediği enflasyon... Hedef dediği yüzde 5... Haklı... Uzağız ve mevcut yönetimle hep uzakta kalacağız...

★★★

“Kur Korumalı Mevduat bir ayak bağı ve bundan çıkmak istiyoruz.”

Madem kur artmayacak neden Kur Korumalı’ya devam edilmiyor? Kur artmayacaksa bu ucuz kaynak girişi anlamına gelir.

Sahi ayağımızı kim bağlamıştı? Yapmayın, etmeyin diyenleri kim “hain” ilan etmişti? Bu cahilce hamleye onay verenlerin çoğu halen görevde değil mi?

★★★

Kendisi bütçeyi övdükçe övdü ama bütçe gerçekleşmelerinde Kur Korumalı Mevduat yükünün Merkez Bankası’na devredilip uçurulduğundan hiç bahsetmedi.

Ne oldu o zararlar? Nereye yazacaklar? Oldu olacak maaşları da bütçeden çıkar. Al sana başarı tablosunun hası...

★★★

Ekonomi sadece sayılardan ibaret olsa her şeye eyvallah ama... Yahu başta bu ülkeyi yönetenlerin sahip çıkması gereken Anayasa Mahkemesi kadük kalmış durumda...

Onun bile kararlarının uygulanmadığı bir ortamda senin bakanlığının aldığı kararları mı uygulayacaklar acaba diye sorarlar adama...

★★★

Çelişkili birçok konuyu barındıran konuşmada özellikle seçimden sonra yabancı kaynak girişine bel bağlanmış durumda...

Neden seçimi bekliyorlar? Yabancı yatırımcılar için belediye başkanları ve muhtarlar çok mu önemli role sahipler? Yalan dolan işler...


Ekonomide dengeler öylesine bozuk ki bırakın emekli maaşlarına ek zammı, bir bardak su verecek halleri yok.

Nitekim Erdoğan konuya son noktayı, “Emekli maaşlarına 7 bin lira eklemek demek bütçeden yaklaşık 1.4 trilyon liralık, 10 bin lira eklemek demek 1.9 trilyon liralık bir kaynağı buraya aktarmak demektir” söylemiyle koydu.

★★★

Bu kadar ince hesap sonrası insanın aklına 2024 bütçesinde, vazgeçilerek muafiyet sağlanacak vergi tutarını ifade eden “vergi harcamaları” ödeneği, 2.2 trilyon lira olarak geliyor...

Bir avuç kişi ya da şirkete ayrıcalık için, bu tutardaki vergiden halk adına alınan kararla feragat edildi. Kime soruldu? Ben yaptım oldu!



★★★

Ocak ayında 121 milyar lira olan faiz ödemelerinin, 2024 yılı bütçesindeki toplam tutarı 1.2 trilyon lira. Kur Korumalı Mevduat için hesap sahiplerine ödenen faiz ve kur farkı ise 850 milyar lira...

Tüm bu giderleri saymaya başlarsak ardı arkası kesilmez. Onun için emekliye ekstra para vermeyeceğinizi söyleyip geçin... Bahanelerin altına sığınmaya kalkarsanız işin içinden çıkamazsınız!

İşin enteresanı Erdoğan’ın kendinden emin bu söylemi sonrası iktidarın ortağı MHP başkanı Bahçeli; “Emeklilerimizin çağrıları haksız değildir, gerekli iyileştirmeler cömertçe yapılacaktır” diyerek gayet kendinden emin konuştu.

İkisinden birinin söylemi gerçekleşmeyecek ve boynunu eğdirecek. Söylemlerinin aslında fazla bir değeri olmadığının ve ülkeyi yönetenin kim olduğunu gösterecek. Bakalım bu gerçek iktidar turnusolü bize ne gösterecek?

Savaştan kaçmaz sefaletten kaçar!


Dünya kıskanıyor denilen Türkiye’nin vatandaşları ülkeden tası tarağı toplayıp kaçıyor.

En önemli sorun kötü ekonomi olarak görünse de Türkiye’nin demokrasiden hızla uzaklaşması, hak ve özgürlüklerin kısıtlanması, anayasa ve yasaların yok sayılması, adalet kavramının içinin boşalması gibi insanı ülkeden soğutan onlarca kavram söz konusu...

★★★

Avrupa Birliği İltica Ajansı’nın açıkladığı “2023 AB Ülkeleri İltica Raporu”, Türkiye’den iltica başvurularında önceki yıla göre yüzde 82 oranında artış yaşandığını söylüyor.

Türk vatandaşları, iltica sıralamasında Suriye ve Afganistan vatandaşlarının hemen ardından üçüncü olarak yer alıyor.

Türkiye’den AB ülkelerine iltica başvurusunda bulunanların sayısı 100 bin 870’e yükseldi. Bu sayı Ardahan, Tunceli ve Bayburt illerinde yaşayan insan sayısından fazla...

★★★

Suriye 13 yıldır iç savaşta. Ülkenin pek çök bölgesi yıkıma uğradı ve çatışmalar sürüyor.

Afganistan’da ise Taliban rejimi iktidara geldi ve ülkede cehaletin yaptığı zirve ile ortaçağın bile gerisine dönüş var.

Dolayısıyla bu iki ülkeden insanların kaçmaya çalışması gayet anlamlı...

Peki Türk vatandaşlarının kaçışı? Bize savaştaki ülkeler kadar kötü bir tablo sunulması... Sizce kimin eseri?

Bu yönetim, insanları sadece fakirleştirmedi... Ülkeyi de terk ettirdi.

Ateşle oynama şansını zorlama!
Altı haftadan bu yana sürekli gerileyen Merkez Bankası net döviz rezervleri açıklanan son verilerle geçen hafta 6 milyar dolar daha azaldı.

Nedir bunun anlamı?

Dolaylı yollarla kurlara müdahale edilmeye çalışıldığı için, sınırlı artışların ötesindeki yükselişlere izin vermemek adına rezervlerden satış yapılıyor.

Oysa kurlar serbest bırakılmadıkça, kur seviyesi hakkında yapılacak tüm tahminler ciddi sapma gösterebileceğinden; tehlikeli ve aldatıcı olabilirler.



★★★

O zaman neden serbest bırakamıyorlar? Onlar da biliyor; kurlar serbest kalırsa, Türk Lirası’nın değer kaybını durduramazlar.

Diğer yandan en uzağa giden ok en çok gerilmiş yaydan çıkar. Yine ateşle oynuyorlar... Yine milletin bir yerlerini yakacaklar.

Daha önce de yandık, yandık ki ah ne yandık. Ne ders aldık? Hiç! Gittik oyu yine ampule bastık. Biz akıllanmayız, onu anladık!





Fena incindim Türkiye’nin kişi başı gelirde 13.110 dolara takılıp kalmasına...

Neyse ki Adalet Bakanı ince bir hesap yapmış, nedenini gayet şık bir biçimde açıklamış; “28 Şubat’ın bu ülkeye ekonomik maliyeti 300 milyar dolar, Gezi olaylarının maliyeti 250 milyar dolar... Bugün bizim 300 milyar dolarımız olsa emekli maaşı 20 bin, 30 bin, 40 bin lira olurdu.”

Bilimsel ve analitik çalışmalarla elde ettiği bu sonuçları halkıyla paylaşması göğsümü kabarttı.

Gezi olaylarının maliyeti 28 Şubat’ın maliyetinden 50 milyar dolar daha az çıkmış? Oysa biri bir gün diğeri haftalarca sürdü...

Bence Gezi’nin maliyetini daha da şişirebilirdi... Emekli maaşını 50 bin, 75 bin ve 100 bin lira olarak da açıklayabilirdi.

★★★

Gerçek hayata dönersek açıklanan da gerçek değil ki...

Büyüme basitçe ülkenin bir yıl boyunca ürettiği mal ve hizmetlerin toplam değeri... Enflasyon artınca değer de artıyor ama enflasyonu çıkartıp reel değeri buluyorlar hesaplamada...

İyi de ya açıklanan enflasyon doğru olmaktan çok uzaksa? Sahi memlekette enflasyonun yüzde 65 olduğuna inanan tek bir Allah’ın kulu var mı? Neyse...

★★★

Kişi başına gelir 2023 yılında cari fiyatlarla 307 bin 952 lira... Türk Lirası hesaplamak anlamsızlaşınca dolar olarak bakılıyor tabloya... Çakıl taşı ile bir fark kalmadı aralarında...

2023 yılı ortalama dolar kuru 23.49 olarak alınınca bak dolar cinsinden bile zenginledik bir anda... Bahsettikleri kişi başı gelirde, kişiler hangi ülkede başları kim bilir nerede yaşıyor acaba?

★★★

Bu hesaba göre bugünün dolar kuruyla ayda ortalama 34.230 lira gelir elde ediyor Türk halkı... Çoluk çocuk, emekli, işsiz, çalışmayan dahil buraya...

Nasıl oluyor peki? Masadaki 10 kişiden 9’u ayda 1.000 lira kazanıyorsa ve bir kişi yaklaşık 1 milyon lirayı cebe atıyorsa, o masanın kişi başı geliri 100 bin liranın üzerinde olur.

Artık ne kadar para kazanıyorlarsa kallavi para sahipleri, ülkede yaşayan 80 milyon kişinin de açıklarını kapatmaya yetiyor servetleri...

★★★

Yine de çok pürüzlü ve sorunlu bu milli gelir ve kişi başı gelir işi...

İstatistik Kurumu’nun verdiği şaibeli rakamları kabul etsek bile mülteciler sayesinde milli gelirin yüzde 16 fazla çıktığını da hesaplarsak işin elle tutulur yanı kalmıyor ama... Ben yine de anlatmaya çalışayım işi mantığıyla...

★★★

Dolar bazında bakılınca sanki bundan 10 yıl önceyi yakalamış görünsek de dolar enflasyonunu da hesaba katmak gerekiyor.

Bugün, 2013 yılında 10.000 dolarlık mal almak için gereken para 13.465 dolara çıktı. Yani bugün açıklanan o günün 9.736 doları aslında... Alım gücü her türlü o yılların çok çok altında...

★★★

Zenginin ekonomiyi övdüğü fakirin ise dibi gördüğü bir ülkede... Kimileri yat, kat, pırlanta derdinde... Kimileri çöpten yemek toplama taktikleri ile hayatlarını idame ettirme peşinde...

Gerçekten merak ediyorum. Biz 22 yıldır bu ülkeyi yönetiyoruz. Her yıl ekonomide yalan dolan ve olmayan başarı hikayelerini anlatıyoruz. Nasıl inanıyorlar biz de şaşıyoruz... Diyerek bu durumu tartışıyorlar mıdır acaba?

Türkiye’nin durdurulamaz büyümesi karşısında Avrupa ve Amerika yasta... Dünyaya ekonomi dersi vermeye devam ediyoruz.

Zincirlerimizi kırıp prangalarımızdan kurtulmamızı sağlayan devlet büyüğümüz Erdoğan’la “nas politikası” falan diye dalga geçenler hangi dış güçlerin emellerine hizmet ettiklerini kendilerine sormalı.

★★★

Yıllardır uçtuğumuz anlatıyordu fakat ikna olmayanlar, inanmayanlar vardı.

Hadi kendisi siyasi... Bağımsız ve özerk bir kuruluş olan dürüstlüğün abidesi, doğruluk deyince akla ilk gelen isim İstatistik Kurumu da mı doğru söylemiyor? Böyle bir şey olabilir mi?

O eski karanlık Türkiye yok artık.

★★★

Mesela enflasyon sepetinin içerisindeki maddeleri açıklamaya son verdi.

DİSK bunun üstüne Ankara 6’ncı İdare Mahkemesi’ne gidip “Kamu kuruluşu TÜİK’in enflasyonu belirlerken esas aldığı maddeleri açıklamak zorunda” deyip dava açtı. Kazandı.

TÜİK mahkeme kararını tanımadı...

★★★

Dedim eski Türkiye yok artık... Yeni Türkiye’de hukuk kararları uygulamaları işimize gelirse... Anayasa Mahkemesi olsun isterse... Pardon ya... O da oldu, o da tanınmadı...

TÜİK Başkanı böyle bir kararı kendisi mi aldı? Mahkeme kararını tanımayacak yürek var mı? Belli ki bir yerden emir geldi?

Emri kim verebilir? Ekonomik verilerin olduğundan daha iyi görünmesi kimin işine gelir?

★★★

Ayrıntılara boğmayalım... Adeta milli irade tecelli etti ve Türkiye kocaman büyüdü yine...

2023 yılında tam yüzde 4.5 oranında...

Siz bakmayın kişi başı gelirde ancak Afrika ülkeleri ile yarıştığımıza... Kara propaganda bunlar...

Kişi başına düşen milli gelir 13.110 dolarla, 2022’deki 10.655 doların yüzde 25 üzerine çıktı.

Hadi yine iyisiniz köftehorlar... Kendisi sarayda yaşıyor diye sizi düşünmeyeceğini sandınız değil mi? “Porsiyonları küçültün” dediler ama büyütmüşsünüz belli ki!

★★★

Peki nasıl büyümüş Türkiye? Güncellemelerle...

Mevsimsellikten arındırılmış veride çok fazla güncelleme var. Özellikle 2023 ikinci ve üçüncü çeyrek verisi 3 ay önce açıklanan veriden 1’er puan yüksek...

Yakından bakınca net olarak göremiyorsun bazı şeyleri... Bazen uzaklaşmak gerek...

 Büyüme büyük oranda tüketimden kaynaklanmış. İşin güzelliği üretim belli... Kafaya göre sallayamıyorsun... Oysa tüketimi bu kadar ölçtüm deyince ne yazsan gidiyor haliyle...

★★★

Büyürken bile gerçekte fakirleşiyorsa düşünsenize ne olacak küçülünce?

Ülkede 13 milyondan fazla mülteci var ve onlar da üretiyorlar. Yani 99 milyon kişinin üretimi 86 milyona bölününce bir bakıyorsun kağıt üzerinde olduğundan daha zengin çıkıyorsun.

Deprem nedeniyle binlerce bina yıkılınca normal olarak yenileri yapılmaya başlandı. İnşaat yüzde 7.8 oranında büyümeye katkı sağladı...

Kısaca ortada refahı artıracak bir gelişme olmadı.

★★★

Olsaydı ne fark ederdi? TÜİK saraydan geleni emri, telaki edip açıklıyor. Benim esas merakım onları yüzde 4.5 büyümede durduran şey neydi? Kim tuttu ellerini? “Türkiye 2023’te yüzde 17 büyüdü...” deselerdi bunu kim sorun edecekti?

Gerekeni yapamıyorsa TÜİK başkanı görevini hemen bırakmalı. Yabancı güç odaklarının Türkiye üzerindeki planlarına maşa olmamalı!

Erdoğan, geçen hafta yayınladığı kararla İşsizlik Sigortası Fonu’ndan işsizlere sağlanan işsizlik maaşı dışında, işverenlere destek-teşvik için ayrılacak fon kaynaklarının oranını yüzde 30’dan yüzde
50’ye yükseltti.

2023 yılında İşsizlik Sigortası Fonu’ndan 21.7 milyarı işsizlik ödeneğine, 78.5 milyar işverenlere aktarıldı.
Yaklaşık 4 katı...

Demek işverene aktarılan işsizlik parası yeterli gelmediyse işte bunun oranı yükseltildi yüzde 50’ye... Keşke parayı alan işverenleri de söylese...

★★★

İş ve İşçi Bulma Kurumu Ocak 2024 itibarıyla iş arayan kayıtlı işsiz sayısını 2 milyon 400 bin 827 olarak açıkladı. Ocakta işsizlik maaşı alanların sayısı 409 bin kişiyle kayıtlı işsizlerin beşte bir düzeyinde kaldı. Demek işsiz 2 milyon kişinin parası varsa yancıkta, başvurup yük olmak istemediler İşsizlik Fonu’na!

Ağır yararlanma koşulları nedeniyle resmi işsizlerin yaklaşık yüzde 15’i işsizlik ödeneği hakkını kullanabiliyor. “Şartları esnetebilirler mi acaba?” diye boşuna sorma...

★★★

Bırakın kolaylaştırmayı önce deve bulup sonra hendek atlatmanız gerekiyor ki ödeme alabilin... İşten çıkartılanların işsizlik ödeneği alabilme koşulları önceki yıllarda yapılan değişikliklerle iyice zorlaştırıldı.

Buna karşılık fondan işverenlere kaynak aktarımı kolaylaştırılıp yaygınlaştırdı.

★★★

1999’da çıkartılan yasayla kurulan fon, sözde milyonlarca işsizin, işten çıkartılan ve iş arayanların güvencesini oluşturacaktı. İşverenlerin ve kamu bankalarının ucuz kaynak kapısına dönüştürüldü...

Yasaya göre “fon gelirleri işsizler haricinde hiçbir maksat için kullanılamaz” hükmü var. Yasayı kim takar?

Fon’un parasının kamu bankalarına sermaye olarak aktarıldı. Bu para Fon’a iade edilmedi. Edildiyse de açıklama yapılmadı. Babalarının parası ya... Hesap vermeye gerek görmediler demek ki...

★★★

GAP İdaresi’ne 11.5 milyar lira aktarıldı. O günün kurundan dolara vursan, bugün altından kalkamazsın.

İktidar “ödünç alındı, geri ödenecek” dese de... Ödenmedi tabii ki... Neyle ödeyecek? Gerçekten GAP’a mı harcandı? Yoksa parayı birileri mi GAPattı?

★★★

Ha, soran olursa hesapta duruyor dersin, makbuz gösterirsin. Kim bilecek? Nasıl olsa kimse “hadi parayı öde” demeyecek. Peki, kim denetleyecek? Denetlenmek fıtratına ters...

Gerçi daha önce denetledi de ne oldu? Sayıştay araştırdı, 552 milyon liranın kayıp olduğunu bildirdi. Belli ki birileri indiragandi... Hayret valla; Ne olduğu, nerede olduğu, kimin aldığı bir türlü bulunamadı.

★★★

İşsizlik fonu aslında sanal bir kaynak... Çünkü işsizlik fonu dediğimiz nakit olarak tutulan bir para değil...

Fon’un tamamı Hazine’ye borç verilmiş karşılığında bono ve tahvil alınmış. Yani devlete kaynak sağlanmış... Para görünüyor ama kağıt üzerinde... Lazım olunca bildiriliyor Hazine’ye çekiliyor pare pare... İşsizlerin adını kullanıyorlar sadece...

Kuzu etinin kilosu geçen hafta 40 lira birden arttı. Üreticinin cebine giren fazladan bir para yok, maliyetler arşa çıktı. Şaşırmıyoruz, alıştık ama alışmamalı...

Besiciler, Fransız çiftçilerini örnek alıp sokağa dökülse, demokratik haklarını kullanıp okkalı bir protestoya imza atsa saniyesinde terörist damgası yiyecekler alınlarına...



★★★

Yemeyen mi kaldı? 2019 yerel seçimleri öncesinde de üretim düşüşünden kaynaklı soğan ve patates fiyatlarındaki artışlar için yine “gıda teröristi” diye nitelendirdiler üreticileri...

Şahsım kişisi, “Devlet nasıl teröristlere Cudi’de, Gabar’da, Tendürek’te mağaralarda işini bitirdiyse, sebze halinde terör estirenlerin işini bitiririz” dedi... PKK ile kabzımalı eşitledi.

★★★

Marketçi terörist, kabzımal terörist, pazarcı terörist... Herkes vatan haini... Besiciyi neden ayırsın ki? Fırsatçı diye suçla, kazıkçı olduğunu söyle, vurguncu damgasını yapıştır. Oysa sebep-sonuç ilişkisi...

Sahi ne yapacak besiciler? Piyasadaki rekabeti yok eden devletin ithal et ile tekelleşmesi ve zararına satış yapması ile nasıl başa çıkacaklar?

Çıkamazlar. Bundan her yıl et ithal...

Bu yaşananlar Türkiye Cumhuriyeti tarihinin en acıklı manzaralarından biridir. Ülkeyi 22 yıldır yönetirken kuzuyu bu hale getiren acaba kimdir?

Ekonomimizi karalara kim boyadı?
Uluslararası Mali Eylem Görev Gücü tarafından 2021 yılında Gri Liste’ye alınan Türkiye, 3 yıldır istenen adımları atmadığı için geçen hafta yapılan FATF Genel Kurulu’nda da listeden çıkamadı.

Hazine ve Maliye Bakanı Mehmet Şimşek, haziran ayında Türkiye’nin gri listeden çıkabileceğini söyledi. Uganda, Birleşik Arap Emirlikleri, Barbados gri listeden çıktı, belli ki Türkiye yetersizliğini gideremedi.

★★★

Ülke ekonomisinin durumu öylesine kritik ki... Bize neyin parası olduğu fark etmez. Yeter ki gelsin... Sadece para da değil... Altın, gümüş, pırlanta... Ederi olan ne varsa... Uyar valla...



Türkiye’ye giren çıkan paranın kaynağı belli değil diye gri listeye alınmıştı. Mehmet Şimşek gidip yabancı yatırımcılardan para istiyor ama gri listedeysen bütün çabalar nafile...

Temiz para ülkeye girip kendini kirletmek istemez. Kara para ile de ekonomi dönmez.

Esas ilginci, Mali Suçları Araştırma Kurulu (MASAK) gri listeden çıkabilmek adına 2022 sonunda “nüfuz ticaretini” önleme amaçlı bir yönetmelik çıkarttı.

Siyasi iktidarı ve kamu gücünü elinde bulunduranlar ile üçüncü dereceye kadar yakınları ve aile bireylerinin para-banka ve mal varlıklarının izlenmesini öngören bu düzenleme iki yıldır yürürlükte...

Merak ediyorum bugüne kadar açılmış tek bir dosya var mı masanın üzerinde?

★★★

Bence hiç boşuna uğraşmasınlar. Gri mi, füme mi hangi listeye almak istiyorlarsa alsınlar. Hesap veremeyen, vermeyi hakaret kabul eden bir yönetim var. Biz sorunca direkt terörist ilan ediyorlar.

Neye el atsan “gizli” nereye baksan “devlet sırrı” gibi kavramlarla vergilerimizin nasıl harcandığı Meclis’e dahi açıklanmıyor.

Avrupa da gidip bize “şeffaf değilsin” deyince, insan neresiyle güleceğine şaşırıyor. O ne demek ki? Millet anlamını dahi bilmiyor!

Neymiş? Türkiye kara para cennetiymiş! Halk parasızlıktan ezilip büzülürken kime cennet bu ülke?

Yediğimiz hurmalar meselesi... Vatandaşla ilgisi yok yani! Ülke zenginlerin cenneti... Ne fark eder ki paranın rengi? Ha kara ha gri... Onlar için hepsi huri!

Seçim süreci bitmese keşke...


Merkez Bankası faiz artışlarını yüzde 45’te durdurdu ve izlemeye başladı, piyasaların durumunu...

Her ne kadar “gerekirse faiz artırmaya başlayabiliriz yine” tadında bir açıklama yapılsa da bu durumun gerçekleşmeyeceğini herkes biliyor nasıl olsa...

Hatta bırakın artırmayı, sonbahardan itibaren siyasi talimatlarla faiz indirimine mecbur bile kalabilirler.

★★★

Merkez Bankası’nın saraya bağlı olduğu ve bağımsızlığının söz konusu olmadığı ortamda, faiz indirimi talimatına ne ekonomi ne de Merkez Bankası yönetiminin direnemeyeceği aşikar...

Enflasyonun düşmesi fiyatların azalması değil daha yavaş artmasıdır. Nitekim gelirin artmazsa pek bir anlam taşımamaktadır.

Yani tasarrufu olanların parası her geçen gün erimeye devam edecek. İnsanlar yine fakirleşecek. Çoktan çok, azdan az gidecek. Hayallere kapılmayın. Seçimden sonra ekonomi üzerimize kabus gibi çökecek.