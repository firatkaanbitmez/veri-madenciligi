Garibin, yoksulun yanında yer alacak; “yoksulluğu- yolsuzluğu- yasakları” kaldıracaktı. Partisini bu hedefe ulaşmak için kurmuştu. Nikah yüzüğünü gösteriyordu. “Bütün servetim bu” diyordu. “Sizin dertleriniz ile dertleniyor, çare üretiyoruz” diye meydanları dalgalandırıyordu. 22 yıl boyunca kendisini “dik dur eğilme millet seninle” diye alkışlattı. O şimdi garibin yoksulun uzun adamı değil!

AKP zengin partisi!

Erdoğan!

Zenginlerin adamı!

IMF çözümü anlatıyor!

★★★

Onu destekleyenler; Reis ne yapar yapar “yoksulu hayat pahalılığına ezdirmez” umudunu taşıyorlardı. “Varlıklılara servet vergisi koyar” oradan gelecek kaynakla dar gelirliyi, sabit gelirliyi, emekliyi, işçiyi, yoksulu korur. Kendisi ve kadrosunun kötü yönetimi sonunda patlayan enflasyonun halkı ezmesine asla izin vermez.

Beklenen buydu!

Güven ayaktaydı.

★★★

Ona inanmışların umudu; “betona düşmüş çiğ yumurta” gibi oldu. Ekonomide yarattığı yüksek enflasyonun öğütücü yükünü yoksulların üzerine yıktı. 40 TV kanalından aynı anda günde 5 defa tekrar tekrar yayımlanan meydan konuşmalarında; “fiyat istikrarını sağlamadan maaş artışının ne kadar erdiğini siz de biliyorsunuz... Enflasyon ortamında ne verirsek verelim dipsiz kuyu misali kaybolup gidiyor...” diyerek IMF reçetesinin aynısını anlatıyor.

★★★

Kendisi zengin oldu.

Zengin gibi yaşıyor.

Başkent Ankara’ya belediye başkanı seçilsin diye gösterdiği aday; “22 arsam, 11 konutum, 2 binam, 1 benzin istasyonum, 25 tarlam, aile şirketimiz üzerine 67 ev, 5 dükkanım var” diye yazılı beyan verdi. Zengin Partisi AKP’nin Ankara Büyükşehir Belediye Başkanı adayının şişkin mal varlığı, bütün Türkiye’de züğürdün çenesine seçim malzemesi oldu. AKP, ona 22 yıldır oy verenlerin bile gözünde; “sermaye çıkarlarını koruyan, faizciyi, dış dolar sahibini, rant varlıklısını, devlet ihalesi kapma çeteciliğini önceleyen partiye” dönüştü. Tayyip Erdoğan döneminde Türkiye’de gelirin yüzde 65’i en zengin yüzde 1’in elinde toplandı.

★★★

Öyküsü bitti!

İktidar siyasetçisi- iktidar zenginleri- 5 koltuklu iktidar bürokratları- aynı anda 40 TV kanalını yandaş havuzunda toplanmış basın arasındaki ilişkinin “kirli çıkarlar üzerine kurulduğunu” ona oy verenler de anladı. Bugün ülkenin içine düştüğü tablo; “yozlaşma, yolsuzluk, usulsüzlük, adam kayırma, çıkarcılık, rüşvet, torpil, hukuk önünde eşitsizlik, partizanlık, bütün güçleri tek kişide toplayan despotluk ve bunların sonucu olarak ekonomik ve sosyal kalkınmanın verimsizlik batağına saplanması” onun döneminde hayat buldu.

★★★

Zaten 2018 yılından beri oy desteğini yitiriyordu. Milyonlarca seçmeni, artık onu ve partisini devletin tüm kaynaklarını kendi zenginine aktaran, yandaş nemalandıran, zenginin derdiyle dertlenip ekonomik krizin yükünü yoksula yükleyen olarak görüyor. Partilerin esnafı seçim ziyareti yeni başlamıştı. 7 Ocak 2024 Pazar günü Konya’da bir esnaf, dükkanına gelen adaya; “Kurulduğundan beri AK Parti’ye oy veriyorum. AK Parti halkı unuttu. Tamamen değişken bir parti oldu. Artık bizim partimiz değil, zengin partisi oldu” dedi.

★★★

Reis sevgisi!

Öfkeye dönüştü!

Erdoğan, bu seçimde garibin, yoksulun uzun adamı değil! AKP, göbeği şişmişlerin partisi oldu. Öfke sandığa girip oylarda kendini ifade edecek günü bekliyor.

4 gün kaldı.



AKP adayı zenginlere tatlı sert yaptı!
AKP Balıkesir Büyükşehir Belediye Başkanı ve yeniden adayı Yücel Yılmaz, Balıkesirli iş adamlarına iftar yemeği verdi. Tatlı sert bir konuşma yaptı. Özetle; “İş adamlarına sesleniyorum. Bize destek sözü vermeyen, bizimle beraber bu kadar ilişkimize rağmen arkamızdan iş çevirenlere de şehrin bir hesabı olacaktır. Bu şehre zarar vermek isteyen herkesin karşısında önce AK Parti, ardından da ben Yücel Yılmaz olacaktır.”


Bir haftadan az zaman kaldı. Sandıkta öfke ete kemiğe büründü pişiyor. Ekonomide kargaşa, karışıklık, kaos, belirsizlik; 2021 yılından başlayıp 2024’ün yaşadığımız şu mart ayına kadar kesintisiz sürdü.

3 yılı buldu.

1095 gün eder.

Taş olsa.

Taş dayanmaz.

Ufalanır.

★★★

Çapsız, beceriksiz, kibirli, israfçı, kayırmacı, kendi zenginini yaratıp devlet ihaleleri ile besleyen ve halkı aptal yerine koyanların yönetiminde ekonomideki uzun süreli  kargaşa da gitti dövizi, faizi, enflasyonu birlikte uçurdu. Gelir dağılımını iyice bozdu. Fakiri daha fakir, zengini daha zengin yaptı.

AKP zengin partisi oldu.

Zenginler mutlu azınlık.

Yoksullar oldu çoğunluk.

Sandıkta öfke pişiyor!

★★★

Türk lirası, dünyanın en değersiz parası oldu. Kentlerde ev kiraları aile huzurunu hançerledi. Gıda fiyatları alev oldu, mutfakları tutuşturdu. Emekliler fırın ekmeğini bile alamaz oldu. Bunların hepsi birleşti; kentlerde ucuz belediye ekmeği, ucuz et, ucuz meyve ve sebze kuyruklarını yarattı. Kentlerde özellikle sabit gelirli insanların yaşadığı ilçelerde iktidara haddini bildirme, öfke, kızgınlık enerjisi ateşlendi.

Kuyrukların intikamı!

Sandıkta pişiyor.

Ufuk açıcı olacak!

★★★

Ekonomide bizimkine benzer uzun süreli kesintisiz kargaşayı Arjantin yaşadı ve Arjantin halkı, öfkesini sandıkta pişirdi; “Peso’yu kaldırıp yerine ABD dolarını koyacağım” diyen muhalefete sarılarak iktidara dersini verdi.

Bizde de aynısı olacak!

Sandıkta ders pişiyor!

İktidarı muhalefet değil.

Ekonomideki kargaşa.

Sallayıp silkeleyecek.

★★★

Ekonomide kaosu, kargaşayı, belirsizliği “Ankara’daki Saray Yönetimi” yarattı. Kibarlık olsun diye “Cumhurbaşkanlığı Külliyesi” diyorlar. Külliye, emeklilerin “Geçinemiyoruz... Çocuklarımıza muhtaç duruma düştük...” yakarışlarına karşı; “kaynak yok” savunmasına geçti, ama sarayın 1 dakikada yaklaşık 35.000 TL harcadığı da gizlenemez oldu.

1 dakikada.

35.000 TL.

1 ayda.

1.456.000.000 TL.

(1 milyar 456 milyon)

Bir ayda bu miktar harcama 146.000 emeklinin bir aylık maaşlarının toplamı kadar kaynak para ediyor. Kendisi devlet parasını harcama canavarı fakat emekliye “kaynak yok... enflasyon düştükçe emeklilerimizin refah kaybını fazlasıyla telefi edeceğiz...” masalı anlatıyor.

Emeklikler kararını verdi.

Sandıkta emekli öfkesi de ders vermek, hadsize haddini bildirmek, yeni bir ufuk açmak için pişiyor.

★★★

Sandıkta pişmekte olan öfkeyi hissettiler. Öfkeyi söndürmek için “yoksula bakanlık bütçesinden nakit seçim rüşveti vermenin” çıtasını yükselttiler.

Kadın, erkek.

Genç, yaşlı.

Geçim sıkıntısına düşmüş insanları telefonlarından arıyorlar. Aile Bakanlığı’na bağlı Sosyal Yardımlaşma ve Dayanışma Vakfı var. Bu vakıf Cumhurbaşkanı’nın emri ve şehrimizin AKP Belediye Başkanı adayının isteği üzerine size 2.500 TL nakit para vereceğiz. Banka hesabınıza para yatıracağız” diyorlar.

Aile Bakanlığı’nın yoksullara destek için ödemesi planlanan yardımları sanki iktidar partisinin başkanı ve iktidar partisinin o kentteki belediye başkanı adayı dağıtıyormuş görüntüsü veriyorlar.

Böyle arsızlık.

Utanmazlık.

Yüzsüzlük.

Görülmedi.

★★★

Utanmazlığa tokat.

Arsızlığa sille.

Yüzsüzlüğe öfke.

Sandıkta pişiyor.

7 günden az kaldı.



İstanbul mitinginde umduğunun yarısını bile bulamadı!
17 bakan önceden İstanbul’a gelip yanlarına valiyi, iktidar partisi belediye başkanı adaylarını da alarak seçim propagandasına girişmişlerdi. Cumhurbaşkanı da nihayet dün gelip beklenen gövde gösterisi mitingini yaptı. Meydana 40 ayrı LED ekran yerleştirilmişti. 120 tuvalet, 40 şadırvan, 80 mescit yapılmıştı.

80 vinç, 140 mobil jeneratör, 45 ses kulesi getirilmişti. Basın mensupları için ise 8 metre yüksekliğinde çok büyük bir platform yerleştirilmişti. Mitinge 1.5 milyon insan bekleniyordu. Yarısı bile gelmedi.


ŞEHIRLERE karşı işlenmiş suçların işbirlikçisi, gizili ortağı, teşvikçisi, kışkırtıcısı iktidar partisi lideri ve belediye başkanı adayları, 50 gündür halka dayanıklı şehir, dirençli kent sözü veriyorlar.

Dönüyor, dolaşıyor.

Yeniden İstanbul!

Yeniden Erdoğan!

★★★

Varlarını yoklarını ortaya koyuyorlar, fakat İstanbul sevgisini ihanete dönüştürmüş olmanın ağır lekesini silemiyorlar. “Ücretsiz kentsel dönüşüm” ile “üstüne para verilerek kentsel dönüşüm” arasına sıkıştılar. Bütün diğer kentlerde olduğu gibi İstanbullu seçmene verilen her “rüşvet sözü” bile gelip pahalılık duvarında eriyor.

★★★

Kim?

İstanbul’u ve tüm Türkiye kentlerini pahalılığa boğdu?

Kim?

Kent yoksulluğu yarattı?

Kim?

Şehirleri ranta teslim etti?

Kim?

İlçeleri betona esir etti?

Bu soruların cevabı; gidiyor gidiyor iktidar liderinin ve kadrosunun 22 yıllık yönetim beceriksizliğine dayanıyor. İstanbul’da Kadir Topbaş’ı “istifa etmeye” çivilemişlerdi. Şimdi, “Kadir abimizin yaptıkları... Kadir abimizin bıraktığı eserleri...” diye oy istiyorlar.

★★★

Bütün Türkiye ve İstanbul’da seçmen “kentlere ve ilçelerine karşı suç işleyenleri halkla ve adaletle bir olup önleyecek” yeni belediye başkanları arıyor. Kent sorunlarını büyümeden çözen yeni belediye başkanı tipine ihtiyaç doğdu. Bu seçimler halkın bu ihtiyacı gidermeye sarıldığını da gösterecek.

★★★

İzlediğim ve umut ettiğim kadarıyla büyük kentlerin ilçelerindeki genç adaylar seçilirlerse siyasi hayatımızda yeni bir ışık ve umut olacaklar. Böylece “şehir rantından azgın azınlık yaratan bu geriletici çürümüş yapı da” son bulacak.

İki aday var.

Dikkat çekiyor.

Fatih’e Mahir!

Beşiktaş’a Nasuh!

★★★

Mahir Polat Fatih Belediye Başkanı seçilmek için çalışıyor, kendini ve projelerini anlatıyor. Sanat tarihi okudu. Yüksek lisans yaptı. Vakfılar da çalıştı. İBB Kültür Varlıkları Dairesi’ni kurdu. 62 anıt ve sivil mimarlık eseri, 21 yeni müze ve yaşam alanı, 34 kamusal satan eseri, 197 tescilli çeşme, 5888 tarihi mezar ve 19 tarihi türbe olmak üzere toplam 942 miras alanının restorasyonunu gerçekleştirdi.

★★★

Şunu görmüş.

Fatih’in temel sorunu; zenginlik içinde yoksulluk. Tarihi yarımada; turizm ve ticaretin merkezi. Altın piyasası, döviz piyasası, turizm piyasası, gıda piyasasının Türkiye ölçeğinde belirleyicisi Fatih, en çok yoksul ve işsizi barındıran ilçe haline getirildi. Fatih’te yaşayan halk Fatih’in zenginlikten koparılmış. Fatih’in zenginliği bir avuç Fatihli olmayanın eline bırakılmış. Mahir Polat, Fatih’in zenginlik yaratan kaynaklarıyla Fatih’in yoksul ve işsizlerini buluşturacak projesini mahalle mahalle, ev ev, sokak sokak dolaşarak anlattı.

Fatih, sürpriz yapabilir.

Mahir Polat’ı seçebilir.

★★★

Ali Nasuh Mahruki de İstanbul Beşiktaş için Belediye Başkanlığı adaylığını bağımsız olarak koydu. Çok sıkı çalışıyor.

Onu tanıyorsunuz.

Can kurtaran öğretmen.

Ağaçla yaşamayı öğren.

Suyla yaşamayı öğren.

Toprağı mutlaka öğren.

Ormanı asla yakma.

Dereyi asla kurutma.

Birlikte yaşamayı öğren.

Kentte rant sömürüsüne kapılma, ranta göz yumma. Depremi durduramazsın. Depremle yaşamayı öğren. Ali Nasuh Mahruki devletten bir kuruş almadı, himmet toplamaya, din istismarına kalkmadı, iktidara yaltaklanıp “Hazine arsası, belediye parseli, kamu binası hibesi kapma yüzsüzlüğüne” hiçbir zaman tenezzül etmedi. Yüzde yüz gönüllü, yüzde yüz sivil AKUT’u kurdu. 25 yıldır hem can kurtardı ve hem can kurtarmayı öğretti.

★★★

Şimdi Nasuh doğma büyüme Beşiktaşlı olarak Beşiktaş’tan Belediye Başkanı seçilmek için ev ev, sokak sokak, site site dolaşıp modelini anlatıyor. Seçilmesi gerekir.

2 oyum olsa!

Fatih için Mahir’e!

Beşiktaş için Nasuhi’ye!



Petrol bulmada yeni hedef İstanbul!
Çok pahalı gemiler alındı. Yurt dışından çok yüklü maaşlarla yabancı teknisyenler getirildi. Doğu Akdeniz’de petrol ve doğalgaz aradılar. Ne harcandı, ne sonuç alındı? Topluma  hiçbir bilgi açıklanmadı. Şimdi petrol bulmada yeni hedef İstanbul seçildi. Oruç Reis ile Barbaros Hayrettin Paşa Sismik Gemileri, Marmara Denizi’nin 3 ayrı bölgesinde petrol aramaya gönderilecekmiş. Gerçek mi, seçim propagandası mı? Çevre Mühendisleri Odası İstanbul Şubesi, “olası bir petrol sızıntısı ile kapalı bir deniz olan Marmara’da yaşamın sonu olur” uyarısı yaptı. Marmara Denizi, Erzincan’daki altın aratma cinayetine dönmesin!


Uçurtma düşüyor, düşüyor da nereye nasıl düşecek? Bir ulu çınarın dallarına mı takılacak yoksa çayırlık meydanın yanındaki yoksul evinin çatısına mı çakılacak?

Uçurtmacılar!

Çifte sıkışma yaptı.

Hem sıkı para.

Hem sıkı bütçe.

Uçurtmacıların hedefi, “Türk lirasına güveni” geri getirmekti. Getiremediler. Cumhurbaşkanı Tayyip Erdoğan ile enflasyonu tek haneye indirsin ve TL’ye güveni sağlasın diye umut bağladığı Maliye Bakanı Mehmet Şimşek, ikisi birden “havada ipi kopmuş uçurtmaya” döndüler.

★★★

Murat Kurum bile “Sayın Başkanım... Ve sayın Bakanım” dediklerine inanmadı, güvenmedi, umut besleyemedi. Mal varlığını açıklamak zorunda kalınca; “Türk lirasına güvenmediğini” açık etti.

3 ev.

1 otomobil.

2 tabanca.

1 tüfek.

55.000 dolar.

40.000 Euro.

Mal varlığında; Türk lirasını sadece 200.000 TL’de  tutmuş.

★★★

Ben iyi niyetliyim.

Bekledim.

Mehmet Şimşek sosyal medya hesabından bir Tweet atsa ve “Partimizin İstanbul Büyükşehir Belediye Başkanı adayımız... Umudumuz... İki gözümüz... Ben elimde kandil, gözümde mendil vefa arıyorum, dost arıyorum, güven arıyorum... Sen birikmiş paranı dolar ile Euro’da tutup Türk lirasına dönmedin...” diye yazsa!

Uyanır vatandaş.

Şimşek bunu yazamaz.

Reis’ten korkar.

★★★

Partinin Reisi ve Cumhurbaşkanı da gittiği her Anadolu kentinin meydanında toplanmış derya kalabalığa; 
“akrabalarınıza telefon edin, İstanbul’da adayımız Murat’a oy vermelerini tembih edin...” çağrısı yaptı, yapıyor. Cumhurbaşkanı, Murat Kurum’un açıkladığı mal varlığına sinmiş “güvensizlik duygusunu” gördü, fakat ses çıkaramıyor. “İstanbul gibi arzuyla istediğiniz bir kente belediye başkanı adayı olarak gösterdiğimiz Murat oğlumuz bile dolarından, eurosundan vazgeçip Türk lirasına geçememiş... Biz bunu bir düşünelim...” diyebilirdi.

Diyemedi.

Diyemez.

★★★

Murat Kurum, uçurtmacıların alayını tanıyor, biliyor. Onların içinden çıkmış.

Şimşek’e güvenmez.

Lideri Erdoğan’a da...

Dolarını satmaz.

Eurosunu bozmaz.

Türk lirasına geçmez.

İpi kopmuş uçurtma; çakıldı, çakılacak. Merkez Bankası dün beklenmediği halde faizi yükseltti. 500 baz puan artırdı. Bunu; “Murat Kurum’da yerleşip yapışmış güvensizlik duygusunu kırmak için” yaptı.

★★★

Murat Kurum, belli ki uçurtmacı Nurettin Nebati’ye de güvenmedi. Birikimini ev, otomobil, tabanca, tüfek, dolar ve Euro’da tuttu.

Nebati!

Faizi indirdi.

Rezerv eritti.

Doları baskıladı.

Enflasyonu patlattı.

Nebati gönderildi.

Yerine Şimşek çağrıldı.

Faizi yükseltti.

Rezerv eritti.

Doları baskıladı.

Enflasyon devam etti.

İkisi de aynı şeyi; “rezerv eritip doları ve faizi baskı altında tutmaya” çalıştı. Yok birbirlerinden farkı... Murat Kurum da bunlara güvenmediği için dolarda ve Euro’da kaldı. 

★★★

Uçurtmanın ipi koptu. Hızla; makam koltukları, makam araçları, Cumhurbaşkanlığı Sarayı’nın 1 dakikada 34 bin 837 TL harcar duruma gelmesi ve 1 ayda 145 bin 837 emeklinin maaşına denk gelen 1 milyar 454 milyon TL yiyor olmasının üstüne çakılıyor. İhracatçılar bile kendilerine teşvik için verilen ucuz reeskont kredisiyle gidip dolar, Euro alıyorlar.



Köpük tabaklıların öğrenilmiş çaresizliği!
SÖZCÜ muhabiri Veli Toprak’ın yazdığı; “İftar Sofrasında Ayrım” başlıklı haber ne kadar ilginçti. İktidar partisi AKP’nin Kilis İl Başkanlığı’nın düzenlediği  iftar yemeğinde; AKP Kilis Milletvekili Ahmet Salih Dal, Kilis Belediye Başkanı Servet Ramazan, AKP İl Başkanı Serhan Diyarbakırlı, AKP Kilis Belediye Başkanı adayı Reşit Polat’ın bulunduğu protokol masasına yemekler “porselen tabaklar” içinde servis edilmiş. İftara çağrılan vatandaşlara ise yemekler “köpük tabldot tabaklarda” sunulmuş. Vatandaş “nedir bu ayrım, bu üstelenme, büyüklenme, bu kibir ve bizi aşağılama” diye ayağa kalkıp iftar sofrasını terk etmemiş. Köpük tabaklıların öğrenilmiş çaresizliği devam ediyor.


Bir öğretmenden mektup aldım. Bu öğretmen 10 gün sonra yapılacak belediye seçimlerinde Ankara’da bir ilçenin Belediye Meclisi’ne üye seçilmek istedi. Ankara kenti için yapabilecekleri olduğuna inanıyordu. Köşeyi bugün “Öğretmenin Mektubuna” ayırdım.

Mektup anlatıyor:

“Özgeçmişim ve kendim ile ilgili belgeleri partime sundum. Cumhuriyet Halk Partisi’nin 30 yıllık üyesiyim. Ankara Çankaya Belediye Meclisi üyesi adayı oldum. Yöntem olarak “atama yoluyla” aday seçimi yapılacaktı. Ancak atamanın hangi koşullarda yapılacağı açıklanmadı. Genel Başkanın, “liyakat- beceri- emek” diye dile getirdiği ilkelere inanarak başvurumu yaptım.

★★★

Ben kimim?

Neler yaptım?

Özgeçmişim nedir?

Partime sundum.

30 yıllık edebiyat öğretmeniyim. Anadolu’nun değişik il ve ileçelerinde öğretmenlik yaptım. Çağdaş Türk Dili Dergisi’nde, Halk Edebiyatı Dergisi’nde, Gösteri Dergisi’nde ve pek çok yayında makaleler yazdım. Yazılarımın ağırlık noktası; kent ve kent yaşamı üzerineydi. Ağırlıklı olarak da Ankara kenti ve ilçeleriyle ilgili oldu.

★★★

Söz Uçar.

Günyüzüne Dökülenler.

Ankara Mektupları.

Başlığıyla yayınlanmış 3 kitabım var. Ben Ankara için bir kent gönülüsü (aktivisti) oldum. Benim gibi düşünüp davrananlarla birlikte Ankara’ya bir park kazandırdık. Bu parkın eski hali madde ve alkol bağımlılığı olan, özenle bakıma alınıp korunmaları gereken insanların yatıp kalktığı perişan, mezbele bir yerdi. Adını benim yazımdan esinlerek “Okur Yazar Köşesi Parkı” koyduk ve Büyükşehir Belediyesi de burayı yemyeşil, pırıl pırıl bir kent mekanına çevirdi. Halkın hizmetine sundu.

★★★

Edebiyat öğretmeniyim.

Kent gönüllüsüyüm..

İlçe Belediye Meclisi’ne seçilerek kente daha da faydalı olabilmeyi istedim. Bu duygu beni manevi açıdan da besliyordu. Partime, beni aday göstersin diye başvurdum. Mülakat yapılmadı. Listeler açıklandı. Ben yoktum. Listeye eş, dost, akraba, tanıdık doldurulmuştu.

★★★

Listede yerleşim şöyleydi: Eski Parti Meclisi ve Kurultay Delegesi’nin oğlu, parti meclis üyesinin ortağı, bir belediye başkanının kızı, bir eski genel başkanın yeğeni, bir eski parti meclisi üyesi, bir danışmanın ablası, eski genel başkanın şoförü, mevcut parti meclisi üyesinin kardeşi, Ankara milletvekilinin komşusu.

Liyakat.

Beceri.

Emek.

Listede yoktu.

Durumu Parti yönetimine; “Ankara’nın ilçesi için parti meclis üyesi aday listesi hazırlanırken milletvekillerinin ve bürokartaların hısım, akraba, tanıdıkları ölçü alındı. Benim bu listeye alınmamamın nedenlerini tarafıma bildirmenizi rica ediyorum” diye mektup yazdım.

Cevap vermediler.

Y. Umut Özkan.

Edebiyat ögretmeni.”

★★★

Türkiye’nin siyasi yapısında ciddi çürüme yaşanıyor. Politikacı olmak, devlet imkanlarından palazlanma, kamu parasını yeme ve yedirme mesleğine dönüştürüldü. İşte en son açıklanan ve açıklanmayan mal varlıkları da zaten bu gerçeği haykırıyor.

Bu yapı!

Ülkemizi dibe çekti.

İktidar partisi, kendini tek adama vidalamış, gösterdiği bütün belediye başkanı adayları dökülüyor. Muhalfet partisi ise söz verdiği halde gösterdiği adayları halka, en azından partinin üyelerine seçtirmek gibi bir altın fırsatı kullanamadı. O fırsat bağıra bağıra, uyara uyara gelmişti. Öğretmen mektubu bize; Türkiye’de çalışkan, dürüst, ahlaklı ve başarılı olmuş iyi insanların neden politikadan uzak durduklarını da anlatıyor.

Anlayana!



Eğilmez kalem: Ali Sirmen!
Bilgiçlikten, uzun tahilelerden kaçardı. Zorbalık dönemlerine başkaldıran, bir çeşit balon delen kalem olma yolunu seçmişti. Beraat ettiği davadan 36 ay tuttuklu kalıp, hapishanede yatmış olmasına rağmen onu içeri atan zorbalığı tiye alır, dalga geçerdi. Barışı savundu. Demokrasiyi savundu. Laikliği savundu. Sosyalizmi savundu. Kuvâ-yi Milliye dirilişini hep savundu. Yürekli bir yazardı. Ali Sirmen: Eğilmez, bükülmez bir kalemdi. Hak bildiği yolda yürüdü. Milliyet Gazetesi’nde ve Cumuhuriyet Gazetesi’nde onunla birlikte çalıştım. Geniş bilgisi vardı. Bilgiye dayalı yazı yazardı. Yazılarında “ben demeyi” hafilik sayardı. Yazmak için yaşamak, duymak, halkı algılamak, bilmek ve sevmek gerekir diyenlerdendi. Örnek gazete yazarı oldu. Ali Sirmen de hayata penecerelerini kapadı.

Diyanet İşleri Başkanı’nın kızı, lüks sınıfından ithal ve çok pahalı otomobilinin kontak anahtarını hisleri olan bir insan gibi düşündü. Nefsiyle, egosuyla, arzusu ile yüzleşerek kontak anahtarına sevgi yüklü şiirsel cümlelerle seslendi. Ekonomi sözlüklerinde bu duruma “meta fetişizmi” diyorlar.

Malı ilahlaştırma.

Ürüne tapınma.

Bir başkasının ürettiği ürünü yüceltme, eşyaya teslim olma. Hisli şiirsel anlatımın, kısa zamanda en çok okunan yazı haline geldiği saatlerde 91 yaşında Dürdane Nine, titreyen ellerindeki bastonuyla ayakta durmaya çalışarak, ucuz ramazan pidesi kuyruğunda girmiş, sırasını bekliyordu.

Zenginin fetişizmi.

Yoksulun ekmeği.

Uçurum çok açıldı.

★★★

91 yaşındaki Dürdane Nine’nin 5 lira daha ucuza pide almak için İstanbul’da Belediye Halk Ekmek kuyruğunda beklediği haberinden bir hafta önce de Ankara Mamak’ta 64 yaşındaki bir teyzenin, çöp konteynerinden “ulumuş havuç ve çürümüş elmaların iyilerini seçmeye uğraşırken” çekilmiş canlı görüntüsü TV ekranlarında haber olmuştu. Dün de borç aldığı parayla ilaç almaya giden 84 yaşındaki Sevim Nine’nin “Pidenin kokusu mis gibi geliyor ama alamıyorum” diyen haberi gazetelere basılmıştı.

Uçurum açıldı.

Bir avuç zengin.

Mala tapınıyor.

Milyonlarca yoksul.

Kuyruklarda sersefil...

Bu tabloyu kim, nasıl, hangi amaçla, kaç yılda ve kimin çıkarı için yarattı? 

★★★

22 yıl önceydi.

2002 yılı seçimleri için partiler, propaganda kampanyalarını başlatmıştı. Tayyip Erdoğan, AKP’yi yeni kurmuş henüz başbakan seçilmemişti. Muhalefetteydi. Meydanlarda şu konuşmayı yapıyordu: “Benim Anadolu’daki vatandaşım çöpten rızık topluyorsa, evine götürüyorsa, pazarlardan atık topluyorsa, meydanlarda “açız... açız...” diye bağırıyorsa, ev kirasını, elektriği, suyu ödeyemiyorsa ve “Yandım Allah” diyorsa, vatandaşın yüzde 25’i açlık, yüzde 50’si yokluk sınırının altındaysa bu hale Türkiye’yi kim getirdi? Bu hükümet getirmedi mi?” diye soruyordu.

Sora sora...

Anlata anlata...

Seçimleri kazandı...

★★★

Bugün Türkiye’de yoksulların “ucuz ramazan pidesi... ucuz et... ucuz merci-mek...” kuyruklarındaki görüntüsü 22 yıl öncesinde muhalefetteki Tayyip Erdoğan’ın “anlata anlata...” bitiremediği tablodan daha feci duruma geldi dayandı.

Siz de şimdi sorun:

Türkiye’yi bu duruma kim ve kimler, niçin getirdi? Bugünkü utanç verici tablo; Tek Adam’ın ve kadrosunun; “otomobilinin anahtarına tapınan bir avuç mutlu azınlık ve karşısında milyonlarca yoksul yaratan” yönetiminin sonucudur.

★★★

2023 yılının Haziran ayı başına kadar Maliye Bakanlığı yapan Nureddin Nebati ve Merkez Bankası Başkanlığı yapan Şahap Kavcı-oğlu, Türkiye’nin; “ucuz pide kuyruğunda 91’lik Nine Dürdane ile lüks otomobilinin anahtarına hayran meta fetişisti bir tane” arasına sıkışmış ülke olmasında üstün rol oynadılar.

Dolar 32 TL’yi geçti.

Euro 35 TL’yi geçti.

Hazine’nin zararı:

900 milyarı geçti.

Faiz zirve yaptı.

Yüzde 56’yı geçti.

Bu sonuçlar iki adamın ve onların arkasındaki Tek Adam’ın eseridir.

★★★

Nurettin Nebati, bu tablonun sorumlusu olarak şimdi hem milletvekili maaşı, hem emekli milletvekili maaşı olmak üzere devletten 2 ballı maaş (toplamı ayda 230.000 TL) alıyor. Şahap Kavcığolu da Bankacılık Düzenleme ve Denetleme Kurulu Başkanı yapıldı; biri ithal lüks makam aracı, diğeri onu koruyan görevlilerin otomobili ile işine gidip, evine dönüyor. Her halde halk sandıkta bunun hesabını soracaktır.



Tövbe tövbe Allah mısınız?
İstanbul’da Sultanahmet Meydanı’nın girişinde Alman Çeşmesi’ni geçip 1. Sultan Ahmet Türbesi’nin önünden sol yanında Ayasofya Camii’ni sağ yanında Sultan Ahmet Camii’ni bırakan yolun kaldırımlarını TRT işgal etti. Ramazan ayına girmeden iki hafta önce Ayasofya ile Sultan Ahmet Camii’nin tam ortasına parkın içine çok yüksek, çok pahalı, çok gösterişli iki caminin de görüntüsünü ezen derecede ihtişamlı camdan bir stüdyo oturttular. O noktadan meydana girişi halka kapattılar. Camdan stüdyonun iki yanına kaldırımın tamamını kaplayacak şekilde üstüne plastik kulübeler ve dev irilikte yayın araçlarını yerleştirdiler. Kulübelerin ve yayın araçlarının önünü de bir metre mesafede demir parmaklıklarla çevirdiler. Kaldırımın tamamını işgal ettikleri gibi yolun 1 metresini de halka kapattılar. Bu cam kuleden her gün akşamları, kendilerince ünlü kişileri çağırıp konuşturuyorlar. Bu ne ego şişmesi, bu ne büyüklenme, bu ne kibir, gösteriş, tantana... Tövbe tövbe Allah mısınız?

Muğla’da iktidar partisi belediye başkanı adayı ekonomi profesörü ile muhalefet partisi otel sahibi adayı yarışıyor. Son anketlere göre arada az bir fark var. SONAR Araştırma Şirketi sonuçları şöyle:

CHP Ahmet Aras:

Yüzde 38.9.

AKP Aydın Ayaydın:

Yüzde  36.1.

İktidar partisi adayını tarafsızlık yemini etmiş Cumhurbaşkanı, devletin tüm gücünü de arkasına almış, destekliyor. Aday profesör de Cumhurbaşkanı için “ diploması var, benim öğrencimdi” demişti.

Muğla’yı istiyorlar.

Deniz, kum, güneş.

Turizm geliri.

Oteller, koylar.

Bereketli topraklar.

Yerin üstü zeytinlik.

Yerin altı madenler.

★★★

Bugün 17 Mart.

11 Mart günü Muğla’da 190 parsel devlet malı hazine arazisi üstü zeytin bahçeleri, altı kömür madeni 190 parsel devlet malı hazine arazisi “kamulaştırma kararı” verilerek; iktidar yanlısı maden şirketine sunuldu. Muğla’da zaten var olan halk öfkesi iyice kabardı. İktidar partisi Muğla Belediye Başkan adayı ekonomi profesörü, bu öfkeyle oylarının azalacağını düşünüp Cumhurbaşkanı’na koştu.  “Muğla için tarımın çok önemli olduğunu anlattı, kamulaştırma kararının geri alınmasını” istedi. Cumhurbaşkanı da yıldırım hızıyla kararı kaldırdı. Muğla seçmeninde birikmiş öfkenin önü alınmak istendi.

★★★

Öfke baldan tatlıdır.

Muğlalılar haklıdır.

Muğlalılar, Akbelen Ormanları içinde vücutlarına inen jandarma copunu unutup, seçimlerde Cumhurbaşkanı’nın adayı ekonomi profesörüne oylarını kaydır mı?

Kaydırsın istiyorlar.

Özet yazayım: Muğla  AKBELEN Ormanları’nın içinde 740 dönüm arazi parçası; devlet (bakanlık) tarafından istimlak edildi ve toprağın altındaki kömürü çıkarıp devlete yüksek fiyata satsınlar diye iktidar yakını müteahhit şirketine verildi. Bu şirket ve ortağı aynı zamanda kömürden elektrik üreten birkaç termik santralin de sahibi olmuşlardı. Akbelen Orman köylüleri direnişe geçtiler; jandarma geldi; “kesmeyin bu ağaçları” diye feryat eden köylü kadınların ve erkeklerin üzerine biber gazı ve yüksek tazyikli ilaçlı su sıktı. Köylüler daha önce de; “Bu toprağın can verdiği zeytin ağaçları, toprağın altındaki ölü kömürden daha fazla geliri ülkeye kazandırır” diyerek adalete başvurmuş ama sonuç alamamışlardı.

★★★

Aslında; bugün değil seçimden çok önce Muğla için (ve tüm Anadolu coğrafyası için) namuslu, dürüst, bilimsel bir gerçeğin bulunması gerekiyordu.

O gerçek şuydu:

Zeytin ağacından zeytin ürünü elde etme ile kömür çıkarıp ondan elektrik üretme birlikte olabilir mi? Olması için neleri yapmalı? Olmuyor ise hangisini seçmek bölge için, insanlar için, ülke için, gelecek kuşaklar için daha uygun?

★★★

Ekonomi fakültelerinde ders veren ekonomi profesörleri, insan ve toplum denilen “canlıların yaşam ve geçim mücadelesini” bilimsel olarak inceleyip, öneri geliştirirler. Bu açıdan bakınca Muğla’ya belediye başkanı seçilmek için iktidar partisinden aday olan eski CHP milletvekili ekonomi profesörü Aydın Ayaydın’ın;  “Muğla’da toprağın üstündeki zeytin ve ondan zeytinyağı, yan ürün olarak da karasu ve pirina üretimi ile aynı toprağın altındaki kömürü çıkarıp elektrik üretimi yapmak arasında kıyaslamalı üstünlüğü” arayan bir araştırma yapmış olmalıydı.

Yaptı mı?

Yaptıysa nerede?

Yapmadıysa Muğla’ya niçin belediye başkanı olmak istiyor? Muğla’yı yönetme aşkı nereden?

Deniz, kum, güneş!

Oteller, koylar!

★★★

Seçimden önce Muğla toprağında kömürden elektrik üretip devlete satan iktidar yakını şirketleri kayırıp, kollayanlar seçime iki hafta kala; “Muğla için tarım çok önemli” dediler.

Seçim var.

Dün tükürdüler.

Bugün yalıyorlar.



Muğla’nın 3 altın koyu daha kiraya çıkarıldı!
SÖZCÜ muhabiri Fırat Fıstık’ın yazdığı habere göre, Muğla’nın altın değerinde 3 koyunun işletme hakkı kiraya çıkarıldı. Muğla- Bodrum- Bitez’deki 3. derece doğal sit alanı: 1.235.14 metre kare. Muğla- Dalyan- İztuzu’ndaki özel çevre koruma bölgesi: 46.371,54 metre kare. Muğla- Marmaris- Kızkumu’ndaki nitelikli doğal koruma alanı: 2.609,63 metre kare. Muğla’nın koylarını çoğunlukla iktidar partisi önde gelenlerinin yönetimde olduğu bir şirket, iyi fiyatlarla kiralıyor. Danıştay bu şirketin koy kiralama girişimine dur demişti. Ama Danıştay’ı kimse dinlemiyor.

Sandığa gitmeye iki hafta kala; para sayma makinesi başında CHP’li siyaset adamları görüntüleri ortaya çıkınca doğru mudur, çamur mudur? Deste deste paraların, para sayma makinasına sokulduğu bilgisi basına, halka, adalete, savcıya neden bu kadar geç açıklandı?

Niçin beklendi?

Niçin o gün değil?

Neden şimdi?

★★★

Neyzen Tevfik adlı şairimiz vardı. Politikacı ile kaynağı belli olmayan mal birikiminin bir araya geldiği durumları “sorgulayan şiirini” yazıp bize miras bıraktı.

Kime sordumsa seni

Doğru cevap vermedi;

Kimi alçak,

Kimi hırsız,

Kimi deyyus dedi.

Künyeni almak için,

Partiye ettim telefon:

Bizdeki kayda göre,

Şimdi o mebus dedi.

★★★

Mebus yani milletvekili, politikacı, belediye başkanı, bakan, başbakan, cumhurbaşkanı; onların hepsi politikacı.

Harun geliyorlar.

Karun oluyorlar.

Yapışıyorlar koltuğa.

Sülükleşiyorlar.

Politika zengin olma, kendi zenginini yaratma; “kamu parasını yeme ve yedirme mesleğine” dönüştü.

Nedir mal varlığın!

Nerden buldun onu!

Nasıl zenginleştin?

★★★

Milyonlarca insanın arayıp, arayıp da bulamadığını siz mebus, milletvekili, cumhurbaşkanı, bakan, belediye başkanı, partiye kalemini satmış gazeteci, partinin yandaşı işadamı, parti başkanının el etek öpücü bürokratı olarak hangi temiz alın teri beceriyi gösterdiniz de bu kadar mal birikimi serveti kazandınız?

Sorulmuyor.

Sorulamıyor.

Yasaklandı.

★★★

AKP iktidara gelmeden önce yasada maddesi vardı, soruluyordu. Tayyip Erdoğan seçilip Başbakan olmadan önce “herkese ve de politikacılara da nereden buldun sorgulaması” yapılıyordu. Bu sorgulamayı yapacak Maliye Teftiş Kurulu, Hesap Uzmanları Kurulu, Sayıştay’ın “Düzenlilik Denetimi Görevi” vardı. Gelir Vergisi Kanunu içinde “gelirinin kaynağını açıklama mecburiyeti” bulunan bir madde vardı. 22 yıl içinde siz milletvekili, siz belediye başkanı, siz bakan, siz başbakan, siz cumhurbaşkanı, siz yandaş ya da fondaş gazeteci, siz işadamı; “Villa yaptırmışsın, bankada büyük paran var, çok lüks hayatın var, oğlun kızın vakıf kurmuş, bunları nasıl kazandın?” diye soruluyordu.

Şimdi sorulamıyor.

Yasadan çıkarıldı.

★★★

Övünmek ayıptır. Övünmek için söylemiyorum. CHP Ankara, İstanbul, Adana, Mersin belediyelerini kazanınca ben bu köşede; yeni belediye başkanlarına seslenen bir yazı yazmış ve ‘Çalıyorlar ama çalışıyorlar belediyeciliğinden’ kurtulup ‘Çalmıyorlar. Çaldırmıyorlar. Çalışıyorlar belediyeciliğine’ geçtiğinizi halka göstermeniz gerekir önerisinde bulunmuştum. Anakara Büyük Şehir Belediye Başkanı, Mansur Yavaş da bu yazı üzerine beni telefonla aradı; “ben sizin yazınızdaki hedefi gerçekleştireceğim” demişti. Mansur Yavaş, üç hafta önce “ben çalmadım çalıştım” diyerek mal varlığını açıkladı. Diğer adayların da mal varlığını açıklamasını önerdi. Arkasından İstanbul Belediye Başkanı Ekrem İmamoğlu da mal varlığını açıkladı.

★★★

AKP’li belediye başkanı adaylar da mal varlıklarını, birikmiş servetleri varsa tamamını açıklasınlar diye bekledim.

Açıklamadılar.

Açıklasalardı bu kez ben “mal varlıklarınızı öğrendik, şimdi bunları nasıl kazandığınızı açıklayın. Bu servetlerinizin birikiminde siyasi gücünüzün payı var mı yok mu onu da görelim, bilelim, kıyaslayalım” diye yazacaktım.

Siyaset çürüdü.

Ülkeyi de çürüttü.

Temiz Türkiye!

İstiyoruz.



22 yılın politikacı tarihi: 4 koldan soygun
1- Devletin arazisi, arsası, firması, limanı, köprüsü özelleştirilirken “al- devret modeli” uygulanıyor. Göstermelik birinci alıcı, devlet malını ihalesiz, rekabetsiz, yarışmasız, düşük fiyata sahipleniyor. İsmi önceden belirli asıl alıcıya devrediyor. Devir bitince fark “ahlaksız siyasetçi- ahlaksız bürokrat- ahlaksız iş adamı arasında” paylaşılıyor.

2- Hazine’ye girmesi gereken vergi gelirleri “vücut çalımı atılarak” iktidara yakın vakıf ve derneklere yönlendiriliyor. Hasılat yine ahlaksız siyasetçi- ahlaksız bürokrat- ahlaksız iş adamı arasında bölüşülüyor. 

3- Devletin ve belediyelerin büyük çaplı ihaleleri, iktidar yanlısı belli firmalara veriliyor, proje değişikliği, şartname değişikliği ile maliyet şişirilip yine ahlaksız siyasetçi- ahlaksız bürokrat- ahlaksız iş adamı arasında bölüşülüyor. 

4- Devletin hizmet ve mal alımları da yine belli firmalara veriliyor ve “üçlü kirli- kara- tiksindirici- sefil- ahlaksız bölüşme” gerçekleşiyor.

O gazetede bu gazetede fark etmez; bir gazete köşe yazarı yazısını işte “o şiir” de dile getirilen yüksek duyguya destek olmak için yazar.

İşte o şiir:

Memleket isterim

Gök mavi,

Dal yeşil,

Tarla sarı olsun;

Kuşların diyarı olsun.

Memleket isterim

Ne başta dert

Ne gönülde hasret.

Memleket isterim

Ne zengin fakir,

Ne sen ben

Farkı olsun.

★★★

Büyük şair Cahit Sıtkı Tarancı’nın şiirinin tamamı her yerde var, bulup okuyabilirsiniz. Ülkemizi öylesine yürekten gözetip koruyalım ki; “olursa bir yakınma, şikayet, üzüntü, keder sadece ölümden olsun” diye ancak yazı yazılsın. Erzincan’da altın madeninde yapma zehir dağı nehir olup 350 metre yükseklikten aşağıya kayınca; nasıl bir memleket istemeliyiz sorusu öne çıktı. Yabancı şirketlerin iktidar yakını yerli ortaklı patronlarının arkasında bakanlar, devlet üst bürokrasisi, valiler, yerel yönetimler, üç beşe razı edilmiş köylüler, toprağını altıncı şirkete satmış kendisi işçi olmuş çiftçiler... Böyle bir zehir acısı yapı kurulmuş.

Onu gördük.

★★★

Türkiye’nin cennet doğasında altın, bakır her türlü maden arama ruhsatı verilmiş firmalar, bu ruhsatları uluslararası piyasalarda iyi fiyat bulduklarında satabiliyorlar. Böylece ülkemizin yeraltı ve doğal kaynakları yurt dışında alınıp satılan “meta haline” geliyor, geldi. Örneğin Kirazlı ruhsatı önce TECK tarafından Fronteer’e 40 milyon dolara satıldı. Fronteer de 40 milyon dolara satın aldığı Kirazlı ruhsatını, 90 milyon dolara Alamos’a sattı. Aynı şekilde Artvin Cerattepe’de bakır ve altın madeninin ruhsatı da yine Teck tarafından Toronto’da Inmet firmasına 20 milyon dolara satıldı.

★★★

Endüstri mühendisi, 25 yıl maden sektörü ile yakın ilişki içinde çalışmış, özellikle yabancı maden şirketlerini ve üst düzey çalışanlarını yakından tanımış okurlarımdan Akın Kösetorunu, siz okurlara duyurmam için bana şu notu gönderdi. Bir tahkim davası açılmış onu duyuruyor.

Sizinle paylaşıyorum:

“Alamos, Kaz Dağları’nda maden ruhsatını Kanadalı firma olarak satın aldı. Ancak Kanada ile Türkiye arasında “tahkim anlaşması” olmadığı için ileride “tahkime gitmek gerekir” diye olmalı Kirazlı ruhsatını Hollanda’daki paravan firmasına devretti. Bizim Bakanlık da bu devir işlemini onayladı. Nitekim Kaz Dağları’nı perişan ettiği ortaya çıkıp ruhsatı iptal edilince Alamos “Türkiye aleyhine 1 milyar dolarlık tazminat davası” açtı. İlginçtir; davayı Hollandalı paravan firması adına fakat “Londra Tahkim Mahkemesi’nde” açtı. Mahkeme başkanı İngiliz, hakemler de Kanadalı ve Avusturalyalı... Türkiye’de tabiatı öldürdükleri yetmiyormuş gibi Türk halkının 1 milyar dolarını da tokatlamaya göz diktiler.”

★★★

İki soru var.

Cevap bekliyor.

SORU 1:

Kaz Dağları’nı perişan eden Kanadalı firmanın amacı çok net ortadayken bizim Bakanlık, bu devir işlemine neden ve hangi ülke çıkarı için onay verdi?

Soru 2:

Bu davada Türkiye’yi savunmak için neden İngiliz hukuk şirketine ihtiyaç duyuldu? Tahkim konusunda deneyimli Türk hukukçu hiç mi bulunamadı?



Altın ve armut!
“Bir defasında Kanada’nın Vancouver Havalimanı’nda gümrükte çantamda Türkiye’den yanımda götürdüğüm bir tek armut buldular. Az kalsın nezarete atıp mahkemeye çıkaracaklardı. Armudun hastalık taşıma riskinin yanı sıra, olur da “çekirdeğini toprağa atarsam” yabancı bitki türlerinin türemesinden yani genetik kirlenmeden korkuyorlar. Ülkeleri için bu kadar duyarlılar. Bu nedenle maden şirketlerinin Kanada’da maden ocağı açmaları, çok sıkı kurallara bağlıdır. Firmalar maden bitince araziyi aynen aldıkları gibi toprağı her tür kirleticiden temizlenmiş, zehirden arındırılmış, yine endemik ağaçlarla teslim etmek zorundalar. Bunun için madeni açmadan önce devlete büyük miktarlarda depozit para, sağlam bankalardan teminat mektubu verirler. Bu nedenle Kanada dışında özellikle bizim gibi ülkelerde yerli ortak ve işbirlikçileri ile siyasi destek satın alıyorlar. Yaptıkları iş hayallerin ötesinde kârlı, kazançlıdır. Firmalar arasında rekabet olmaz ve her ülkeyi aralarında paylaşmışlardır.”


Ne sözler verilmiş, nice umutlar yeşertilmişti: Aval bakış, hımbıl duruş, şapşal görünüş silinecekti. 6 yıl önce Cumhurbaşkanlığı Hükümet Sistemi’ne geçilmişti.

Türkiye uçacaktı.

Sözü dinlenir.

Hatırı sayılır.

Gündemi olan.

Esamesi okunan.

Ülke biz olacaktık.

★★★

Cumhurbaşkanlığı Hükümet Sistemi’ne geçildiği o yılın Ramazan ayında pide fiyatları İstanbul’da, Ankara’da, İzmir’de yine aynı anda artmıştı. 300 gramı 2 TL’ye satılan pidenin gramajını 275 grama indirilerek “gizli zam” yapılmıştı. Bu yıl Ramazan ayında yine zam geldi. İstanbul, Ankara, İzmir’de “Pidenin 250 gramı 15 TL’den ve 300 gramı da 18 TL’den” satılacak. Ramazan pidesi, son 2 yılda yüzde 200’ü aşan oranda zam görmüş oldu.

★★★

Ramazan ayınız.

Mübarek olsun.

Sofranızdan bereket eksik olmasın. Ben bu pide fiyatı artışını; Cumhurbaşkanlığı Hükümet Sistemi’nin sözünde durmadığını siz okurlara hatırlatmak için yazıyorum. Cumhurbaşkanlığı Hükümet Sistemi, ülkeyi her anlamda geriye götüren bir yapıya dönüştü. Bu yapıdan “yiyen ve yediren bir ittifak” birlikteliği çıktı. Ramazan aylarında yalanın ve iki yüzlülüğün dozu iyice artırılır oldu. Dini gücü siyasal güce, siyasal gücü de ekonomik güce tahvil ederek ittifak için servet yapma kirli düzenine dönüştü. Bu yolla yandaşların milli gelirden aldığı payı yükselten, vurgunculuğu besleyen, adaleti yok eden bugünkü kirli düzene yol son surat alındı. Bu yolun sonu da çok yüksek ve yapışıp kalan yıkıcı enflasyon oldu.

★★★

Cumhurbaşkanlığı Hükümet Sistemi, “yiye yiye- yedire yedire” yol almanın dozunu o kadar kaçırdı ki, dünyanın en yüksek enflasyonunu Türkiye’de yaratarak, fakirden zengine, yurt içinden yurt dışına gelir transfer eder oldu. Türkiye’yi sabit ve dar gelirli insanlar için “iftar sofrasına koyacağı pideyi hesap etmek zorunda kalanların” ülkesi yaptı.

Niçin fırladı fiyatlar?

Çünkü ittifak, yeme canavarı oldu ve yedirme ustası kesildi. İki ustalık

bir araya gelince enflasyon patladı.

Pide 2 TL idi.

15 TL’ye çıktı.

★★★

Cumhurbaşkanlığı Hükümet Sistemi, ayakta kalabilmek için tutunduğu “yeme ve yedirme kirli düzenini sürdürdükçe” enflasyon tek haneden çift haneye, çift haneden üç haneye fırladı. İndirsin diye İngiltere’den bulup getirilen yeni Maliye Bakanı Mehmet Şimşek, önceki gün enflasyonun nedenini; “Depremin etkisi var bu rakamlarda... Geçen sene yazın kurda bir düzenlemeye izin verdik. O da geçici olarak enflasyonu yansıtır...” sözleriyle anlattı.

Bu nasıl söz?

Önce bozuktu kurlar.

Şu anda da bozuk.

Aval bakış.

Hımbıl duruş.

Şapşal görünüş.

Kök saldı.

★★★

Kurlar bozulmaya başlayınca enflasyon da çift haneden üç haneye ve Ramazan pidesinin fiyatı da 250 gramı 15 TL’ye fırladı. Halk, 100 yılın en pahalı ramazan pidesini yemek zorunda kaldı. Cumhurbaşkanlığı Hükümet Sistemi, “yemek ve yedirmek için bir araya gelenlerin saraylı saltanatına” dönüştü. Türkiye’nin hukuk, adalet, kardeşlik, huzur, yüksek akıl, yüksek ahlak, bilimsel bilgi çizgisi içinde üretimle zenginleşip milli gelir pasatasını adil paylaşan yola girmesinin önü tıkandı.

Ramazan’a girdik.

Seçim de var.

Seyreyleyin!

Din sömürüsünü...

İslam ahlakı, İslam medeniyeti, İslam terbiyesi, İslam hoşgörüsü diye sayıp dökecekler!



Bir düşünün!
KKTC’de 2009’dan 2018’e kadar 9 yıl boyunca kesintisiz bakanlık yapmıştı. Bayındırlık, Turizm, Çevre ve Şehircilik Bakanlığı ve 3 kez de Milli Eğitim, Gençlik Spor Bakanlığı koltuğuna oturmuştu. Eşi de KKTC Çalışma Bakanlığı’nda müdür olarak çalışıyordu. Bakan’ın; “sahte belge düzenleyerek, sahte belgeyi tedavüle sokarak, sahtekarlıkla para temin ederek; sahte diploma satmaktan” ve eşini de “sahte belge düzenlemeyi tahrik etmekten” dolayı “yolsuzluk soruşturması” kapsamına aldılar. Soruşturma sonunda da yargılanmak üzere tutuklayıp hapse koydular. Eski Barış Kuvvetleri Komutanı emekli Korgenerali de “tütün kaçakçılığı yaptığı” iddiasıyla tutuklayıp yargıç önüne çıkardılar. Önceki gün de KKTC Yükseköğretim Kurulu Başkanı için de tutuklama kararı çıkardılar. Yavru Vatan’da görülen bu adalet örneği niçin Anavatan Türkiye’de yok? Siyaset kurumu, Türkiye’de yolsuzluk yapanları niçin koruyor? Bu soruyu ciddi şekilde bir düşünün.

ONLAR da haksızlığa uğramış, çocukları, kadın­ları öldürülmüştü. Sırf Musevi ol­dukları için “gaz odalarında yakılmış” dünyanın bir ucundan öbürüne sürül­müşlerdi. Çok çalışkan, iyi eğitimli ve çok okuyanlar­dı. Hem haksızlığa uğra­mış ve hem de okuyan çalışkan oldukları için sevgi, saygı ve kıskançlıkla karışık hayranlık duyulan insanlardı.

Saygıyı kaybettiler.

Sevgi de bitti.

Nefretle anılır oldular.

★★★

Hiroşima’ya atılan atom bombasının yarattığı yıkımın 30 katı şiddetinde ölüm yağdırarak Filistin halkını, çocukları, anne­lerini, sivil insanları 17 Ekim’den beri yok ediyor­lar. İsrail Ordusu Gazze’de çocuk, kadın, genç, yaşlı çoğunluğu sivil 32 bin kişiyi öldürdü. Savaşta sivil öldürmek katilliktir. Terörist sayılır. Yiyecek almak için gelmiş çoğu ilk okul yaşında çocuk­lara tank, top, otomatik silahlarla ateş açtılar. 107 Filistinli öldü. Dünya savaş tarihinde en kısa zamanda en çok sivil öldüren İsrail askerleri oldu.

★★★

Jony Abim var.

Arkamda.

Beni korur diyor.

Jony Abi’sinin sermaye, finans, diplomasi, üniver­site, askeri savaş ve istih­barat alanındaki küresel güç üstünlüğünü arkasına aldı. Bu güce yaslanarak ve ondan olur alarak; insanlık döküntüsü dün­yanın zalimi şimdi İsrail oldu. Jony Abisi de ger­çekten onu koruyor. ABD silah şirketleri ve istihbarat gücü, Gazze’de savaşın başladığı 7 Ekim’den bu­güne kadar İsrail’e en az 100 kez gizlice silah sattı. ABD Başkanı Biden, ön­ceki gün bir yandan “30 binden fazla Filistinli öldürüldü, bunların çoğu HAMAS üyesi değildi, binlerce kadın ve çocuğa kıyıldı...” demesine rağmen İsra­il’in “GAZZE’yi Boğma Planına” katkı olsun diye “geçici liman deste­ği” verdiklerini açıkladı.

★★★

Son 40 yıldır İsrail Gazze’ye 5 defa savaş açtı. Her seferinde Fi­listinli sivil halkı da vu­rarak; “Ya göç edin... Ya ölün... Ya da sizi çöle süreriz...” demiş ve dediğini yapmıştı. Bu 6’ncı savaş; dünya tari­hinin yaşadığı en kanlı, en kıyıcı, en zalim sivil katliamına dönüştü ve bu kez; “Ya göç edin... Ya çöle gidin....” demiyor, tek seçenek bıraktı, “öle­ceksiniz” diyor ve ölüm yağdırıyor. Siyasi ufkunu karartmış İsrail Başbaka­nı Netanyahu, Filistin’i yakıyor. Aşırı sağcı Yahudi partilerin desteğini de arkasına aldı; Batı Şeria’yı ve hem de Gazze’yi süre­siz olarak işgal etme planı yaptı, uyguluyor.

★★★

İsrail’in kendi öz vatan­daşlarından bir bölümü bile bu kanlı sivil katlia­mına ortak olmamak için askere gitmeyi reddeder oldular. Bir bölümü de savaşın yükünü paylaşmak istemediklerini açıkladı­lar. Bir bölümü ise kutsal kitapları Tevrat’ın ayetleri­ni göstererek savaşta sivil öldürmenin katillik oldu­ğunu açıkça söylediler, söylüyorlar.

Tablo bu!

Bu tablo karşısında başta Türkiye’nin Cum­hurbaşkanı ve iktidar partisi İstanbul Büyükşehir Belediye Başkan adayı­nın, “Filistin’de sivil katliamı Türkiye’de belediye seçimi malze­mesi haline getirme­sinin” hiçbir inandırıcı­lığı yok. Filistin halkının somut eylemle desteklen­mesi gerekiyor. Somut eylem: Güney Afrika’nın İsrail’e karşı açtığı ve şu anda Uluslararası Adalet Divanı’nda görüşülmekte olan “soykırım davası­na” müdahil olmaktı.

Türkiye bunu yapmadı.

Niçin?

Ayıptır.



Yakalayın saklanıyor! Bırakmayın kaçıyor!
Göstere gös­tere gelen, bile bile göz yumulan, korunan, destek­lenen yerli ortaklı yabancı altın arayıcı şirketin (Ana­gold Madencilik) sebep ol­duğu Erzincan’daki büyük felaketin hesabı sorulacak mı, nasıl sorulacak, kime sorulacak? Nerdeyse bir ay doldu, dolacak. Devleti ele geçirmiş rüşvet yiyici ile rüşvet yedirici altıncı arasında kurulmuş “el ele-iç içe- dip dibe geçmiş iktidar siyasetçisi- yük­sek makam sahibi bü­rokrat- yabancı şirkete ortak edilmiş iktidara yakın işadamı- yerel işbirlikçi yapı” içinde altıncı şirketi koruyan, kol­layan, kolaylık gösteren­lerin tamamından hesap sorulması gerekir. Altıncı şirket boru patlaması sonrası çevreye 20 ton si­yanürlü su saldığı için ceza almasından sonra bile ona verilen kapasite artırma ruhsatının altında imzası bulunan dönemin Çevre Bakanı Murat Kurum’u savcılar henüz ifadeye çağırmadı. Altıncı şirkete verilen 6 ruhsat da henüz iptal edilmedi. Şirketin yerli ortağı Çalık Holding de ifadeye çağrılmadı. Altıncı şirketin 7.2 milyon dolar vergi borcunu silen devlet yetkilisi de ifadeye çağrılmadı. Altıncı şirketin baş yetkilisi Kenan Özde­mir adlı biriymiş, ABD’den dönmedi. Üç-beş çalı­şan tutuklandı. Erzincan felaketinin baş sorumluları saklanıyor, yakalayın. Ka­çıyorlar bırakmayın.


Geçmiş ile bugünün sentezi; erim erim erimedir. Ekonomi alt-üst oluşa doğru gidiyor. 2001 yılı Şubat ayında yaşadığımız günlerin belirtileri var. O günlerde dolar bir gecede 685 bin liradan 940 bin liraya fırlamıştı. Ve yılın sonunda ise 1 dolar 1 milyon 450 bin lirayı bulmuştu.

Hatırlayan var mı!

★★★

İktidar partileri, çöküşe gidiyorlardı. ABD’den “içi dolar dolu IMF Yardım Paketi’ni” de yanına alarak Kemal Derviş’i çağırdılar, geldi. Getirdiği dolarları çekiç yaptı, içeride yükselen dolarların başına vurdu, enflasyonu yüzde 69’a geriletti. Ve 2002 yılı sonunda da yüzde 30’a kadar indirdi. Yetmedi, çünkü inen fiyatlar değil, artış hızıydı.

Halkın öfkesi sönmedi.

Seçimler yapıldı.

İktidar partileri çöktü.

Barajı geçemediler.

★★★

Bugünün iktidarı ve cumhurbaşkanı politikacı olarak işte 2002 yılının dinmeyen halk öfkesi ortamından doğdu. Ve bugün o günlerin benzerini kendisi yaşayan ve halka yaşatan noktaya geldi.

Erim erim eriyor.

Üç hafta sonra adı yerel ama özü genel bir seçim var; yeniden seçilmek için meydanlarda halka “sıkın dişinizi, bize inanın, tek haneye indireceğiz” sözleri veriyor.

Ancak ne fayda!

Bugün arkasında Kemal Derviş’in 2002’de yarattığı o ekonomik rüzgarın bir benzeri yok. Kemal Derviş rüzgarıyla Tayyip Erdoğan, 2005 yılında enflasyonu yıllık yüzde 7.7’ye düşürmüştü.

Aynı rüyayı görüyor.

★★★

O rüya; 2018’de bitti ve gerçekler 2019 yılında kendini gösterdi. Dolar ve enflasyon birlikte yükselişe geçtiler.

1 dolar: 5.95 TL.

Enflasyon: 12 oldu.

2020 yılında:

1 dolar: 7.40 TL.

Enflasyon: 15’e çıktı.

Oysa 2020 yılı sonu için halka; 1 Doların, ortalama 6 TL’de kalacağı sözünü vermişti. O günden beri hiçbir sözü doğru çıkmıyor. Türkiye’yi acı yalan sarmalına soktu. 2021 yılında; “ben ekonomistim... ben bilirim... ben yaparım...” övünmeleri ile indirilen faiz gitti doları patlattı. Yıl sonunda 1 dolar: 13.30 TL oldu ve enflasyon da yüzde 36’ya fırladı.

Faizi haram ilan etti.

Sonra hela saydı.

Toparlayamaz oldu.

Enflasyon:

Yüzde 157’yi gördü.

★★★

Gece vakitlerinde Merkez Bankası başkanı değiştire değiştire bugüne gelindi. En son ABD’den “başı açık bacımız” diyerek  kadın Merkez Bankası Başkanı bulup getirdi. Sonra ne olduysa; Merkez Bankası’nda kat görevlisi “başı örtülü bacılarını” ittirme levyesi gibi kullanarak ABD’den getirilen başı açık bacısını geri gönderdi. Merkez Bankası Başkanı, 6 kez değişmiş oldu.

Erime devam etti.

1 dolar:

32 TL’yi buldu.

1 Euro:

35 TL’yi gördü.

Bugün (2024 yılı mart ayında) Merkez Bankası’nın yeni başkanı, 2001 yılı şubat ayına benzer bu tırmanışı frenleyebilmek için şeffaf olmayan döviz satışlarına önceki gün yeniden başladı.

★★★

Aynı yalan dolan:

Yine hızlı toparlanma yapacağı umuduyla “ekonomik kumar” oynuyor. Cumhuriyet tarihi boyunca yapılmış devletin fabrikasını, limanını, şirketini, malını, mülkünü 90 milyar dolara önce yandaş yerli iş adamlarına ve onların elinden de yabancılara satması bir kumardı. Bu parayı da “israf havuzunda” yok etti. Sonunda yine kumar oynayarak 2021 yılında negatif faiz yolunu seçti. Negatif faiz de gitti lirayı ezdi. Lira ezilmesin diye yeniden faizleri  “yükseltmek” zorunda kaldı. O da tutmadı. Kur korumalı diye yoksuldan alıp zengine aktaran soygun sistemi üretti. Sürekli Merkez Bankası Başkanı ve ekonomiden sorumlu bakan değiştirip bugünkü noktaya gelindi. Erim, erim eriyor.



Satın alma gücünü eritti!
İşçinin, memurun, emeklinin, sabit gelirlinin satın alama gücünü eritti. 2002 yılında açılık sınırı ile en düşük işçi emekli aylığı arasında 112 TL fark vardı. Bugün o fark 6.257 TL’ye çıktı. 2002 yılında en düşük memur emeklisi aylığı da açlık sınırının 376.5 TL üzerindeydi. Bugün en düşük memur emekli aylığı, hem açılık sınırının ve hem de asgari ücretin altında.2002 yılında Tayyip Erdoğan iktidara geldiğinde asgari ücretli bir işçi aylığıyla 6.7 adet çeyrek altın alabiliyordu. Bugün 4.7 çeyrek altın alabiliyor. 2002 yılında en düşük işçi emeklisi aylığı ile 23.3 kilo et alınıyordu, bugün 16.6 kilo et alınabiliyor. Satın alma gücünü eritti. Erimenin bir karşılığı olacak; şu üç hafta içinde  muhalefet kitlelere umut verecek sözler edebilse iktidar partisi yüzde 35’in çok altına inebilir.

Muğla, Muğla olalı böylesine bir fahri üyelik görmedi. Cumhurbaşkanı Muğla’da seçim konuşması yaparken; “Fırsat buldukça Marmaris’teki devlet misafirhanesinde kendimi fahri (gönüllü demek) Muğlalı olarak da görüyorum” dedi.

Çok alçak gönüllü.

Süsü, püsü olmayan.

Gösterişten uzak.

Sade, yalın bir yapı.

Böyle tarif etti.

“Misafirhane” dedi.

★★★

22 yıldır bütün devlet kurumları, üst düzey bürokratlar, belediyeler, kamu parası yani halkın vergilerini harcayanlar; Marmaris’in Okluk Koyu’nda yaşatılan savurganlığı model aldılar.

Örnek oldu.

İğrenç savurganlık.

Tiksindirici israf.

Türkiye’yi esir aldı.

Devlet parasını harcama canavarlığının bu derecesi Türkiye tarihinde daha önce görülmedi. Kamu parasıyla mutlunun mutlusu bir iktidar sınıfı peydahlandı fakat halkın büyük çoğunluğu da bugün yüksek yapışkan enflasyonun pençesinde geçim derdine düştü.

Mutfaklar yanıyor.

★★★

8 yıl önceydi.

Marmaris Okluk Koyu’nda adı “Devlet Konuk Evi” konularak “300 odalı Yazlık Saray” yapımı hazırlıklarına başlanmıştı.

Saklayarak.

Gizleyerek.

Korkutarak.

Susturarak.

Temeli atıldı.

Temel harcından önce doğaya kıyıldı. 50 bin çam ağacı kesildi. 1/25 bin planında değişiklik yapıldı. 92 dönümlük arazi sit alanı olmaktan çıkarıldı. 10 bin 966 metrekare deniz kıyı alanı; taşıma kaya, çakıl, ince kalite kumla dolduruldu.

★★★

Kirişler, kazıklar, platformlar, usturmaçalar, babalar, merdivenler konularak hilal şeklinde bir sahil kumsalı yaratıldı. Çok pahalı yatların yanaşıp demirleyeceği bir liman oluşturuldu. Özel plaj yaratıldı. 3 helikopter pisti yapıldı. 300 kişinin aynı anda konaklayabileceği Yazlık Saray’ın etrafı Çin Seddi’ni andıran yaklaşık 4 metre yüksekliğinde ve kilometrelerce uzunlukta duvarlarla çevrildi.

Her şey görkemliydi.

Şatafat şaha kalktı.

★★★

Bir sorun vardı.

Bu görkemi, bu gösterişi, bu süslü püslü yapıyı, o koyun bin yıllık sakini balıkçılık ve çiftçilik yapan köylüler görüntüleriyle bozuyorlardı. Yazlık Saray’ın geniş arazisine bitişik Karaca, Kuzuotu, Malderesi köylülerine bir yazı gönderildi; “Milli Emlak Müdürü’nün odasına gelin. Arazilerinizi satın alacağız. Pazarlık görüşmeleri yapacağız” denildi. Tapulu araziler Yazlık Saray için kamulaştırılacaktı. Okluk Koyu’ndaki bu 3 köyün tarla- bahçe sahibi köylüleri, “arazilerimizi satmak istemiyoruz ama korkuyoruz” demişlerdi.

★★★

Muğla Marmaris’e korku girdi. Halktan gizleyerek, Milletten saklayarak temeller atıldı.

Yazlık saray yükseldi.

Misafirhane değildi.

Cumhurbaşkanı oraya yılda bir kez ya da iki kez dinlenmeye aile yakınları ve tanıdıklarıyla gelince bütün koy kapatılıyor; bölge denizden bir modern savaş gemisi fırkateyn, havadan insansız savaş araçları tarafından korunuyor. Koyun hemen girişinde ise sahil güvenlik, bölgeye kimseyi sokmuyor. Türkiye’de deniz kıyısında hiçbir lüks otelin ya da turistik tesisin bu büyüklükte kapalı koyu yok. 8 yıl sonra Cumhurbaşkanı, bu yapıya “misafirhane” demeyi uygun buldu.

★★★

 Muğla!

Fahri üye kazandı.

Olan Türkiye’ye oldu.



Tiksindirici borç varsa!
Almanya, Japonya, Çin gibi ülkeler, “dışa mal satarak” büyüyorlar. Türkiye ise “dışarıya sattığından çok dışardan mal alarak” büyüyor. Ve açık veriyor. Açığı kapatmak için dış borçlanmaya eli mahkum. Ülkemizin şu anda 465 milyar dolar dış borcu var. Çok yüksek faiz ödeyerek borcu, borçla kapatıyoruz. Bunun sonucu olarak; dolar kuru içeride artıkça hayat pahalılığı patlayıp ekonomik kriz derinleşiyor. Ülkeyi bu duruma Okluk Koyu örneğinde olduğu gibi süslü saray yapıp, adına misafirhane deme modeli getirdi.

Borçlar Hukuku’nda “Tiksindirici Borç” diye bir kavram var. Bu kavramı ilk ortaya atan Alexander Nahum Sack (1995 yılında öldü) hukukçuydu. Şöyle açıklamıştı: “Devletin ihtiyaçları ve çıkarları için değil de despotik rejimi güçlendirmek ve kendine muhalefet eden nüfusu ezmek için borç alınırsa, bu borç tüm devlet için tiksindiricidir, gayri meşrudur, haksızdır.” Daha sonra 2002 yılında Michael Kramer ve Seema Jayachandran adlı hukukçular, bu açıklamaya şöyle bir yeni tanımla destek verdiler: “Halkın rızası olmadan yapılan ve onların yararına olmayan ülke borcu tiksindiricidir.” Tiksindirici borçla yapılan saray da tiksindirici olur.

Mahkeme salonuna girerken “Hak-Hukuk-Adalet! Kaza değil cinayet!” diye hep bir ağızdan seslenip duyurmak istiyorlardı.

Bir yıl dolmuştu.

Adalet arıyorlardı

Bakan sessiz kaldı.

İstifa etmeliydi.

Özür bile dilemedi.

Genel müdür sustu.

O da istifa etmeliydi.

Bakan, genel müdür, üst düzey yetkili olanların da Çorlu’daki tren kazasından dolayı “ölüme sebebiyet vermekten birinci derecede sorumlu tutulmalarını” istiyorlardı. Bu yüzden ellerinde çocuklarının, torunlarının, eş ve yakınlarının fotoğraflarıyla mahkeme önlerinde toplanıyorlar, “Kaza değil cinayet” diye sesleniyorlardı. Onları duyan yoktu. Ankara’ya kadar geldiler. Anayasa Mahkemesi önünde toplanıp “Hak-Hukuk-Adalet” diye seslenirken, polis şefi onlara “şov yapmayın” diye kızdı, kabaca sürüklenip çekiştirildiler. Türkiye kara vicdanlılar ülkesi yapılmak isteniyordu.

★★★

25 yolcu can vermişti.

Bunlardan 7’si çocuktu.

Derya Kurtuluş bebeğiyle öldü. Özgenur ve Dicle adlı kız kardeşler birbirine sarılı can verdi. 9 yaşındaki Arda’nın hayali Barcelona’da top oynamaktı. Bihter ilk kez trene binmişti. Özcan akrabasının düğününden dönüyordu... 25 can, raydan çıkıp devrilen vagonlarda demir, çelik, cam, plastik enkazı arasında sıkışıp hayatlarından oldu.

340 yolcu da yaralandı.

Yağmur çok yağdı da...

Menfezler dar geldi de...

Toprak suya doydu da...

Su rayların altını oydu da... Çorlu treni bu yüzden kaza yaptı diye geçiştiriliyordu. Yani “suçlu yağmur!” olmuştu.

★★★

Bakım müdürü, yol bakım onarım şefi, hat bakım onarım memuru, köprüler şefi, “asli kusurlu” bulunmuş, sadece onlar yargılanıyordu. 25 yakınını yitiren insanların tepkisi bunaydı. Trenin üzerinde yürüdüğü rayların altındaki toprağı yağmur suyunun erozyona uğratacağını başta TCDD’den sorumlu Ulaştırma Bakanı, TCDD Genel Müdürü ve önde gelen üst düzey yetkililerin bilmesi, önlem alması, TCDD’yi bu sorumlukla yönetmeleri gerekirdi.

Özen gösterilmemişti.

Kaza değil, cinayetti.

Menfezlerden haberin yoksa nasıl bakan oluyorsun? Rayların altındaki toprağı yağmurun erozyona uğratacağından haberin yoksa nasıl genel müdür kalıyorsun?

★★★

6 yıl geçti.

6 yıl boyunca Çorlu tren kazasında yaşamını yitiren 25 canın anne, baba ve yakınları her duruşma öncesi mahkeme binası önünde toplandılar.

Adalet istediler.

19 kez duruşma yapıldı. Karar çıkmadı. 19’uncu duruşma sadece 10 dakika sürdü. Yargıçlardan biri hastalandı bahanesiyle duruşmayı 25 Nisan’a ertelendi. Ölenlerin yakınlarının “gerçek suçlu saydıkları ve yargılansınlar adalet yerini bulsun dedikleri” üst düzey partililer korunuyordu. Onlardan biri de kazanın olduğu dönemde TCDD Genel Müdürü İsa Apaydın’dı. 2019 yılında görevden ayrıldı, ticarete atıldı. Özel bir inşaat şirketine müdür oldu. Cumhuriyet Gazetesi muhabiri Cengiz Karagöz’ün dün yayımlanan haberine göre İsa Aydın’ın şirketine 1 milyar 277 milyon TL devlet yol ihalesi verildi. 

★★★

Bir örnek daha:

Çorlu tren cinayeti sırasında hayatını yitiren 25 canın yakınlarının, sorumlu saydıkları dönemin TCDD yöneticisi Veysel Kurt, kazadan 14 ay sonra görevden alınmıştı. Ancak Cumhurbaşkanı imzasıyla yeniden TCDD İşletme genel müdürü ve yönetim kurulu başkanlığına getirildi. Çift koltukla korundu. Karanlık vicdan trenin altına saklandı.



8 soru da ray altında ezildi!
Çorlu tren kazası davasının bu noktaya gelmiş olması sonunda 8 cevap arayan soru da rayların altında ezildi:

 1- Bineceğim trenin sinyalizasyon sistemi var mı? 

2- Bineceğim trenin üzerinde yürüdüğü rayların altındaki toprağı yağmur suyu erozyona uğratmış olabilir, kontrol edildi mi? 

3- Ray güvencesi var mı? 

4- Saatte 120-180 kilometre hıza çıkabilen “hızlandırılmış trenleri” bize “hızlı tren” diye yutturuyorsunuz, eyvallah, ancak saatte 50-80 kilometre hızla gidebilecek trenlere uygun olarak yapılmış eski raylar üzerinde 120-180 kilometre hız yapan “hızlandırılmış trenlerin” gelip Pamukova’da raydan çıkacağını ve tren yolculuğunun Kütahya’da, Kocaeli’ de, Çorlu’da ve Ankara’da “cinayete dönüşeceğini” hesapladınız mı?

5- TCDD’deki mühendis ve tekniker kadrolarına partili, yandaş, tecrübesizleri koyarken, tren yolu işletmeciliğinde en küçük hatanın büyük ölümlü kazalara dönüşeceğini düşündünüz mü? 

6- Kıldan ince ve kılıçtan keskin bir dikkatle yapılması gereken tren yolu projelerinde, halkın algısını avlayıp oyları artırmak için erken açılış yapılmasının ölümlü kazalara davetiye çıkarmak olduğunu düşündünüz mü? 

7- Pamukova’da 41 yolcunun canını yitirdiği hızlandırılmış tren kazasından sorumlu olarak yargılananlardan TCCD eski Genel Müdürü’nün önce iktidar partisinden milletvekili yapılması ve sonra mahkemede dosyasının kaybedilmesi trenciliğimizin ne halde olduğunun ve siyasete nasıl alet edildiğinin göstergesi değil mi? 

8- En son bu yılın şubat ayında TCDD’ de bölge kontrolörü, büro şefi, gör müdürü, istasyon şefi, güvenlik şefi, şube müdürü gibi kilit görevlere yükseltme sınavında; ABD’li boksör Mike Tyson’ın Müslüman olduktan sonra hangi ismi kullandığı sorularak seçme yapılması TCDD’yi iyi yönetilen bir devlet şirketi yapar mı?

Seçim gününe 27 gün kaldı, o gün gelince sandıklar açılacak. Oylar sayılacak. Seçim kampanyaları sırasında parlatılan dış cila o zaman dökülecek. Gerçek ortaya çıkacak.

Oylar atılır.

Sonra sayılır.

Dış cila biter.

★★★

Ülkemiz derin ve yapışkan ekonomik kriz içine girdi. Çıkamıyor. Halkın büyük çoğunluğu için ufukta “güzel rahat günlerin” gelebilme umudu karardı. Böyle bir ortamda yerel seçim, genel seçim havasına sokuldu.

Adaylar yarışmıyor.

Cumhurbaşkanı sahne aldı. Cumhurbaşkanı tek başına muhalefet adaylarıyla yarışıyor.

Kendisi; “suyu getiren de ben ve testiyi taşıyan da ben, suyu istediğime içirecek olan da ben” algısını yarattı. Devletin bütün imkanlarını ve Cumhurbaşkanlığı kaynaklarını kendi kazanacakmış gibi akıtıyor. Şehir, şehir, mahalle mahalle devlet konvoyları eşliğinde dolaşıyor.

Gösterdiğime oy ver!

Vermezsen hizmet yok!

Vatandaşı tehdit ediyor.

★★★

Oysa bu bir yerel seçim.

Belediye başkanı seçeceğiz.

Seçimle iktidar değişmiyor.

Öyle bir noktaya getirdi ve her gün tırmandırarak getiriyor ki; partisi ve onu destekleyen diğer ittifak partileri adayları Türkiye’nin bütün şehirlerini ve ilçelerini kazansa fakat İstanbul, Ankara’yı kaybetse Cumhurbaşkanı için “hüsran” sayacak.

★★★

Niçin bunu yaptı?

Derin ekonomik krizin ana ürünü yüksek yapışkan enflasyonun halkın hayatında açtığı derin kırılmayı hesap edemedi. Durumumuz çok kötüye gitti, senden umudumuz bitti diye konuşmaya cesaret edenleri “önce dinlemesini öğreneceksin” diye azarlıyor. Devlet protokolüyle değil sivil bir içtenlikle halkın içine girebilse; “petrol bulduk... doğal gaz keşfettik... uçak ile gemi yaptık...” türünden başarı hikayelerinin ters tepmeye başladığını görecek.

★★★

Petrol buldun.

Benzine zam.

Doğalgaz buldun.

Doğalgaza zam.

Hızlı tren yaptın.

Tren biletine zam.

Köprü yaptın.

Patatese zam.

Uçak yaptın.

Biletine zam.

Halk, her başarı hikayesinin yüksek zamla sonuçlandığını hayatının günlük akışında her saniye yaşamaya başladı. “Çözerse yine o çözer” algısı yerini kızgınlığa bıraktı. Geçmiş seçimlerde ona oy desteği sunanların bir bölümü, bu seçimlerde “senden umudu kestik...” uyarısı vermeye hazırlanıyor.  Vatandaş, bulunan petrol ile doğalgazın nimetini, faturalarında göremedi.

★★★

Ankara’dan dört koldan başarı öyküsü anlatmaya 9 yıl önce başlandı. Denizde petrol ve doğalgaz araştırma gemileri alındı. Yabancı uzmanlar getirildi, yüksek maaşlar ödendi. 2015’ten buyana hemen her seçim öncesi; “dağda petrol bulduk... denizde doğalgaz rezervi keşfettik...” başarı hikayeleri çok renkli toplantılarla anlatıldı. Bulunan petrol ile keşfedilen doğalgazın getirisi halka yansımadı.

Halk homurdanıyor:

Petrol buldun.

Biz zam gördük.

Doğalgazı çıkardın.

Bizim fatura şişti.

★★★

Seçmen vatandaş; “ben buldum... ben keşfettim...” hikayesiyle tahrik edildi, tatmin görmedi. Cumhurbaşkanı, yaklaşık bir yıl önce 20 Nisan 2023’te sosyal medyadan Karadeniz Doğalgazının devreye alındığını ve milli iletim sistemine aktarım başladığını duyurdu. Aylık 300 milyon metreküp üretim yapılacağını açıkladı. Enerji Piyasası Denetleme Kurumu (EPDK) son verilerine göre, ayda 300 milyon metreküp üretim yapılacağı açıklanan Zonguldak gaz sahasından 2023 yılının tamamında 337 milyon metreküp üretim yapılabildiği ortaya çıktı.

Her başarı hikayesi.

Yapışkan zam doğurdu.

Seçmen vatandaş, özellikle işçiler, memurlar, emekliler, çiftçiler, küçük esnaf ve kadınlar kıza, köpüre, homurdana söylene sandığa gitmeye hazırlanıyor.

Dış cilayı göreceğiz.



Erzincan unutuldu!
Erzincan’daki bu dağ, bu yamaç, bu toprak, bu ağaçlar, su, hava, bu doğal hayat milyonlarca yılda oluştu. Bir sömürgeci altıncı yanına yerli ortak buldu geldi, getirildi, rüşvet dağıttı, korundu, kolandı ve milyonlarca yılda oluşan, dünyada benzeri çok az Erzincan doğasının canına 14 yılda kıydı. 1 gram altını çıkartmak için 1000 kilo toprağı kazıp, siyanürle, sülfürik asitle ve 21 çeşit öldürücü kimyasalla bulamaç etti. En fazla 150 metre olması gereken liç yığını (siyanür içerikli çözelti ile bulamaç edilmiş yapma dağ) 257 metreye yükseltildi.

100 metrelik vadinin tepesine yerleştirildiği için toplamı 350 metreye çıkmış oldu. Siyanürlü liç dağı tabanından yarıldı, kaydı, 9 işçiyi altına aldı. Hesap sorulacak mı? Bekliyoruz. Erzincan unutuldu!
Çarşı, pazar, marketlerde “ne nerede ucuz” haberleri en çok okunur, izlenir oldu.

Esnaf anlatıyor:

Sucuğu kangal bütünlüğü içinde alan kalmadı. Sucuk yiyen de aslında milyonda bire indi. Gelip “50 liralık sucuk kes” diyorlar. Kesiyorum. 5 yuvarlak dilimi kuyumcudan altın almış gibi ve sanki birisi gelip elinden kapıp kaçacak tedirginliğiyle gidiyor.

Pastırma ise pırlanta.

Yiyebilen çok şanslı.

Nefsini köreltmek için tatmak isteyenler; çekingen bir insanın sindirilmiş ses tonuyla “dilimle 50 liralık” diyorlar.

Dilimliyorum.

Kağıt karton inceliğinde, çoğu çemen, pul biber, kimyon, karabiber 3 dilim pastırmayı, boynu bükük, kalbi kırık alıp gidiyor.

★★★

16 milyon emekli var, aileleriyle 30 milyon hesaplanıyor. Emeklilerin büyük çoğunluğu 22 yıldır yapılan seçimlerde Tayyip Erdoğan’ın kendisine, partisine ve onun adaylarına oy verdiler. Bugün emeklilerin yüzde 99’u aileleriyle birlikte perişan, sersefil duruma düştüler.

Ucuz et.

Ucuz ekmek.

Ucuz pirinç.

Ucuz patates.

Emekliler, “ucuzluk kuyruğu mahkumu” oldular. Kendi düşen ağlamaz. Emekliler kendileri etti, kendileri buldular, şimdi timsah gözyaşlarıyla; ne nerde ucuz diye ağlıyorlar.

★★★

Sandığa gitmeye 7 gün kala Tayyip Erdoğan, emekli maaşlarına 7 bin TL zam vereceğini açıklayabilse 16 milyon emeklinin çoğu, kuyruklarda yaşadığı “sıram gelmeden ucuz et biterse korkusunu” unutup bu seçimde de yine onun partisinin adaylarına oy verirler. Buraya yazıyorum. Göreceğiz. Seçim sandığına 7 gün kala emekliler için o açıklamayı mutlaka yapacaktır. Şimdi “Çok para bu... Kaynak yok...” diyerek emeklileri müjdeye hazırlıyor. Bayram ikramiyesini de 3 bin TL’den 5 bine çıkaracaktır.

Bir oyun gücü!

Aldı başını gidiyor!

★★★

2002 yılı seçimleri öncesinde Tayyip Erdoğan henüz başbakan olmamıştı. Muhalefeteydi. Meydanlarda şu konuşmayı yapıyordu: “Benim Anadolu’daki vatandaşım çöpten rızık topluyorsa, evine götürüyorsa, pazarlardan atık topluyorsa, meydanlarda “açız... açız...” diye bağırıyorsa, ev kirasını, elektriği, suyu ödeyemiyorsa ve “Yandım Allah” diyorsa, vatandaşın yüzde 25’i açlık, yüzde 50’si yokluk sınırının altındaysa bu hale Türkiye’yi kim getirdi? Bu hükümet getirmedi mi?”

22 yıl geçti.

22 yıl sonra Ankara’da Mamak’ta önceki gün çekilen bir görüntüyü TV kanalları canlı yayın yaptılar. Görüntülerde bir kadın yurttaş, elini çöp konteynerinin içine daldırıyor ulumuş havuç ve çürümüş elmaları avuçluyor, dışarı çıkartıp evine götürmek üzere plastik torbasına koyuyordu.

★★★

Ulumuş havuç.

Çürümüş elma.

Aranır oldu.

22 yıl önce “kimsesizlerin kimsesi olacağız” diye oy isteyip gelmişti. 22 yılın sonunda derin yoksulluk Ankara’ya dayandı. Kimsesiz kalan vatandaşı “çöplükte ulumuş havuç ve çürümüş elma arama durumuna” Tayyip Erdoğan’ın Cumhurbaşkanlığı Hükümet Sistemi adı verilen yönetim modeli düşürdü. Emekliler bu gerçeği görmek yerine bayram ikramiyesini 5 bin yapar mı diye bekliyorlarmış!



Ramazan pidesine de bir ballı maaşlı Mahmut aranıyor!
Nureddin Nebati, Hazine Bakanı olunca Cumhurbaşkanlığı Hükümet Sistemi vizyonuna uyumlu olsun diyerek “Türkiye ekonomi modelini düşük faiz politikasına” vidalamış; bugün çöplükten ulumuş havuç, çürümüş elma arayan yoksul insan görüntülerinin izlenmesinde pay sahibi olmuştu. Nurettin Nebati bakanlıktan alındı, önceki gün “Meclis’e pusula hilesi sokmaktan” yakalandı. Sebep olduğu yüksek enflasyon Ankara’da bir simidin 15 TL’ye satılması sonucunu da getirmişti. Ticaret Bakan Yardımcısı Mahmut Gürcan, Ankara Simitçiler Odası Başkanı’nı ağır sözlerle korkutmuş, Ankara’da simit fiyatının 10 TL’ye geri çekilmesini sağlamıştı. Bakan yardımcısı Mahmut Gürcan’ın Ticaret Bakan Yardımcılığı görevinden ayda 141 800 TL maaşına ilave olarak Türk Telekom İnternet Yönetim Kurulu üyeliğinden de ücret ve huzur hakkı alarak aylık gelirini 200.000 TL’nin üzerine çıkarabildiği için ismi “ballı maaşlı Mahmut” diye anılır olmuştu. Ankara’da ramazan pidesi de 15 TL’ye çıktı; 10 TL’ye geri çektirebilecek bir ballı maaşlı Mahmut aranıyor!
Büyük kentlerin yönetimine kendi partisinden birini seçtirmek için “milletin parasıyla milleti tehdit” ediyor.

Ya bana oy verin.

Gösterdiğimi seçin.

Seçmezseniz.

Hizmet beklemeyin.

Ankara elimde.

Ankara’yı kurşun yapar!

Kafanıza sıkarım!

★★★

Demokrasi bir ağaca benzetilir. Seçilmiş yöneticiler bu ağacın dallarıdır. Oy versin vermesin insanlar, bu ağacın onu var eden gövde ve kökleridir. Seçimler aslında “bütçede toplanan paranın” kimler için ve ne için harcanacağına halkın sandıkta karar vermesidir. Bütçede toplanan para halkın vergileridir, halk seçtiği politikacıya bu parayı adaletle harcamak yetkisi verir.

Halkın parasıyla!

Halkı tehdit ediyor!

★★★

Bu tehdidin içinde aslında imamesi, nişanesi, tepeliği, püskülü kopup taneleri dağılmış bir tesbih sahibinin çaresiz aranışı var.

Ülkeyi kötü yönettim.

Ekonomiyi çökerttim.

Bana güvenmiyorsunuz.

Başarısız buluyorsunuz.

Kentleri yakan pahalılık.

Aslında benim suçum.

★★★

Kent insanı olan sizlerin ruhunu derinden ben yaraladım. Halk olarak sizleri yaşadığınız kentin pazarında tane hesabı yapmaya ve marketinde olgun sebze (çürük ürün) aramaya mahkum ettim. Emeklilik sistemini iflas ettirdim. Emekliler perişan. Emekli olmayıp çalışanın da aylık geliri, harcamasına yetmiyor. Ramazan’da bir pideyi 15 TL’ye yiyeceksin. Senden topladığım vergilerle devlet harcamalarında, yeni projelerin ihalelerinde taraf tuttum, yakınlarımı, yandaşımı, kendi zenginimi gözettim. Vergileri, zenginlik yaratacak ve bu zenginliği herkese hakkıyla paylaştıracak çizgide yönetemedim, çok büyük kara israf delikleri açtım.

Yine de bana oy ver.

Vermezseniz.

Ankara elimde.

Ankara’yı taş yapar.

Başınıza vururum.

Böylesine demokrasi terbiyesine aykırı tehdit dili, bir politikacı için aslında; “bittim ve çaresizim” anlamına gelir. Bu tehdidin içinde “yenilmişlik-tükenmişlik” saklı.

★★★

Üç hafta önce İstanbul’da kendi partisinden seçilmiş olan AKP’li Çekmeköy Belediyesi’ne “Cumhurbaşkanlığı Bütçesi’nden 45 milyon TL bağış” yaptı. Üç hafta sonra önceki gün Sirkeci Kazlıçeşme Raylı Sistemi’nin açılışını yaparken yine “oy yoksa size hizmet yok” anlamına gelecek tehdit cümlelerini art arda sıraladı. Açılışını yaptığı Sirkeci-Kazlıçeşme hattı asılında yeni bir hat değildi. 1890 yılında Padişahlık döneminde açılmıştı. Açılışını yapan padişah, “bana kul olmazsanız sizi bu trene bindirmem” dememişti. Padişahlıktan Cumhuriyet’e  geçince 1929’da İstanbul’da  Fatih-Edirnekapı tramvay hattı,  Üsküdar-Kadıköy Halk Tramvayları hattı, Üsküdar- Haydarpaşa Tramvay hattı, 1960’da Topkapı- Eminönü tramvay hattı, 1992’de Kapalıçarşı- Sirkeci, 1994’de Topkapı- Zeytinburnu hatları açılışında, 1992 yılında Taksim-Levent arasında ilk İstanbul Metro temeli atılışında, 1990’da İstiklal Caddesi Nostaljik Tramvay hattı ve 1929’da dönemin Başbakanı İsmet İnönü’nün katılımıyla Kadıköy- Feneryolu tramvay hattı töreninde; “bize oy vermezseniz sizi tramvaya- metroya bindirmeyiz” demediler. 

Demokrasi kültüründe!

Tahdit yoktur, olamaz.

★★★

22 yıldır girdiği her seçimi kazandı. Muhalefetin beceriksizliğini ve halktan kopuk çaresizliğini çok iyi kullandı. Halkın içinden geldi, halkı tanıyor. Ancak bugünlerde enflasyon ateşiyle yanmakta olan büyük kentlerde kendini seçmiş seçmeni bile artık elinde tutamıyor.  Şimdi kendi eski seçmenine bile “benim gösterdiğim adayı seçmezsen, Ankara’yı çomak yapar, senin seçtiğin belediye başkanının arabasının tekerleğine sokarım” tehdidini savuruyor.



Krom madeni de çöktü!
Erzincan İliç’te  içine rüşvet, kollama, kayırma sızmış altın arama madenciliği faciasından sonra Elazığ’ın Palu İlçesi’nde de krom çıkarma maden ocağında çökme oldu. Kütahya Simav’da açılması planlanan altın madeninin de fay hattı üzerinde olduğu açıklandı. Valilik kararıyla kapatılan Ordu Fatsa’daki altın madeninde çalışmanın durdurulmadığı görüldü. İliç’teki altın madeni ruhsat sahibi şirketin yetkilisi ABD’den Türkiye’ye henüz gelmedi. Siyanürlü liç dağının kayıp çökmesinden canını zor kurtulan işçileri, sorumlu diye içeri aldılar. Siyanürlü liç dağının çatlak ve yarıklarını görüp kapatılmış sahayı zorla açtıran Amerikalı 2 kişinin ifadesi alındı mı, onlara ne yapıldı bilinmiyor.

Ana Vatan Türkiye’de “eski bir Başbakan’ın imarsız arsasının nasıl da korunup kollanarak ballı rant yaratıldığını”  konuşurken aynı saatlerde Yavru Vatan Kıbrıs, “eski Milli Eğitim Bakanı ve eşini tutuklayıp” hapse koydu. Ben de “hiç değilse yavru vatanımız da hakimler var” gün gelir belki bize örnek olur diye aklımdan geçirdim.

Yavru Vatan’da adalet!

Ana Vatan’da rezalet!

★★★

KKTC’de adalet, önceki gün de “elektronik sigara tütünü kaçakçılığı yaptığı öne sürülen emekli bir korgenerali de kelepçeleyip” hapse gönderdi.

Sorgulayacak mıyız?

Aynı ulus.

Aynı inanç.

Benzer anayasa.

Aynı kanunlar.

Bu fark niçin?

★★★

Öyle böyle değil...

2009’dan 2018’e kadar 9 yılın bakanıydı. Bayındırlık Bakanlığı. Turizm Bakanlığı. Çevre ve Şehircilik Bakanlığı. Ve 3 kez de Milli Eğitim, Gençlik Spor Bakanlığı yapmıştı. Tıpkı Ana Vatan Türkiye’de örneğini çokça gördüğümüz gibi Yavru Vatan KKTC’nin siyaset ağacına kesintisiz yapışıp kalmış politikacılarından biriydi. Eşi de KKTC Çalışma Bakanlığı’nda müdür olarak çalışıyordu. Sayın Bakan’ın; “sahte belge düzenleyerek, sahte belgeyi tedavüle sokarak, sahtekarlıkla para temin ederek; sahte diploma satmaktan” ve eşini de “sahte belge düzenlemeyi tahrik etmekten”  dolayı “yolsuzluk soruşturması” kapsamına aldılar. Soruşturma sonunda da yargılanmak üzere tutuklayıp hapse koydular. Türk atasözü şöyle diyor:

Adalet varsa!

Rezalet yoktur.

★★★

Yavru Vatan’da siyasetin ve rezaletin emrine girmemiş adalet sistemi, “3 büyük valize tepeleme doldurulmuş 478 karton elektronik sigara tütününü Lefkoşa Ercan Havalimanı’ndan çıkarıp Ankara Esenboğa Havalimanı’nda yakalatan eski Barış Kuvvetleri Komutanı emekli Korgenerali de tütün kaçakçılığı yaptığı” iddiasıyla tutuklattı. Korgeneral kelepçelenerek Lefkoşa’ya aynı gün geri getirilip hapse kondu. Hakim önünde yargılanacak.

Yavru Vatan’da.

Adalet sistemi işliyor.

Rezaletin başı eziliyor.

★★★

Ana Vatan Türkiye’nin dünyaca bilinen şehri İstanbul’da ise geçen hafta sonu seçim propaganda toplantısında bir eski başbakanın ballı arsası yeniden gündem oldu ve “rezilliğin siyasi örneği” diye yazıldı. Eski başbakanlarından Tansu Çiller, eski Çevre Bakanları’ndan Murat Kurum’un İstanbul’a Belediye Başkanı seçilmek için düzenlediği bir kapalı propaganda toplantısına katıldı. Eski Başbakan, eski Çevre Bakanı’nı övdü göklere çıkardı.

Rezalet uykudaydı.

Uykudan uyandı.

★★★

Eski Başbakan Tansu Çiller’in İstanbul’un kupon arsa semti Sarıyer’de Kilyos ve Kısırkaya’da imar izni olmayan 30.000 metrekare araziyi ucuz fiyata almıştı. Ormanlık içinde SİT alanındaydı. Yani üstüne çivi çakılamaz bir araziydi. 3 parça arazi eski Başbakan Çiller’in ailesine ait bir şirketin mülkü olarak kayıtlıydı. Murat Kurum’un Çevre ve Şehircilik Bakanlığı yaptığı 2020 yılında arazinin imar planı, üstüne otel yapılacak şekilde Ankara’dan değiştirildi. İnşaat alanı 5 kat artırılarak 24.000 metrekareye çıkarıldı. İstanbul Büyükşehir Belediyesi, bu tür imar rantı yaratmanın yasalara uymadığını gerekçe göstererek Murat Kurum’un başında olduğu bakanlığa itiraz etti. Bakanlık, itirazı reddetti, yani eski Başbakan Çiller’in aile şirketinin arsa rantını korudu.

Kurum, kurum rezalet.

Rezalet çoksa

Adalet yoktur.



Adalet ve Şevki Yılmaz’ın Vakfı!
Eski Milletvekili Şevki Yılmaz, Osmanlı torunlarından birinin nikah şahitliği sırasında Atatürk’e isim vermeden “soysuz” diye ağır hakaret etti. Kendisi milletvekili emeklisi olduğu için Atatürk’ün kurulmasına liderlik yaptığı devletten her ay 97.000 TL emekli maaşı alıyor. Diplomatik pasaport taşıyor. Sağlık giderlerini devlet ödüyor. Şevki Yılmaz’ın oğlu, ağabeyi, yeğeni ve damadı da Atatürk’ün kurduğu devletin çeşitli kurumlarında çok iyi maaşlar alıyorlar. Şevki Yılmaz’ın bir de MİKAV adlı vakfı var. Özel okullar işletiyor. Ticaret yapıyor. Mekke’ye turlar düzenliyor. Kamu yararı denilerek vakfa devlet arazileri tahsis ediliyor. Bu vakfa, kurulduğundan bu yana devletten ne kadar kaynak tahsisi yapıldı? Türkiye’de adalet harekete geçse bulur ve Şevki Yılmaz’ın MİKAV Vakfı’na aktarılan devlet parasının “kamu yararına kullanılıp kullanılmadığını” tespit eder.



Göstere göstere gelen, bile bile göz yumulan, korunan, desteklenen şirketin sebep olduğu felaketin hesabı sorulacak mı, nasıl sorulacak, kime sorulacak?

Adaleti gözet.

Gerçeği söyle.

Suçluyu koruma.

Hak yerini bulsun.

“Bir Musibet Bin Nasihatten” iyi; öğretici ve uyaran olsun. Vahşi sömürgesi siyanür liç yöntemi ülkenin tamamında bütünüyle yasaklansın. Türkiye’nin “havası- toprağı- suyu- insanı ve tüm doğası” bu zehirli ihanetten kurtulsun.

Bu nasıl olacak?

★★★

Soruşturma:

6 ay sürer.

Teknik inceleme:

1 yılı alır.

Ölen işçilerin ailesine:

Kan parası teklif edilir.

Altın çıkarıcı şirkete:

Eksiklerini gider denir.

6 ay sonra devleti ele geçirmiş rüşvet yiyici ile rüşvet yedirici altıncı arasında kurulmuş “el ele- iç içe- dip dibe geçmiş iktidar siyasetçisi- yüksek makam sahibi bürokrat- yabancı şirkete ortak edilmiş iktidara yakın işadamı- yerel işbirlikçi yapı,” Erzincan’da altın aramayı yeniden başlatır. Türkiye’nin 19 ayrı
bölgesinde siyanürlü yığın liç
yöntemi ile altın çıkarmakta
olan yerli ve yabancı şirketler de bu karara çok sevinirler.

Böyle mi olacak?

★★★

Siyanürlü liç yığını.

150 metreyi geçmemesi gerekiyordu. 257 metreye kadar yükseltildi ve 100 metre rakımlı tepeye yığıldığı için 350 metre yüksekliğe çıktı. Bu zehirli yığına yağmur düştüğünde oluşacak çatlakları, yarıkları önceden sezecek radar sistemi de yoktu.

Şirket neden uyarılmadı?

Uyarıldıysa niçin dinlemedi?

Enerji Bakanı, Çevre Bakanı, Çalışma Bakanı, bu üç bakanlığın üst düzey bürokratları, yerel kurumların başındakiler, Erzincan Valisi, işlenmekte olan bu cinayeti neden görmezden geldiler?

Hepsi hesap vermeli.

Kim hesap soracak?

★★★

Erzincan çok güzeldi.

Toprakları eşsizdi.

Fakat altı fay hattıydı.

Siyanürlü liç olmazdı.

Altın cevheri, Atatürk, Keban, Karakaya Baraj göllerini besleyen Fırat Nehri’ne akan Karasu’ya 350 metre yakınındaki toprağın altındaydı. Hep seçkin bir dikkat, titiz bir idrak, özel bir algı bekleyen ve huzur seven Erzincan toprağının üstündeki zenginliği kurban verip, altındaki zenginliği siyanürlü liç yöntemi ile çıkarmaya izin asla düşünülemezdi. Siyanürlü liç yığınının tam altından geçen fay hattının da Maden Tetkik Arama Resmi Diri Fay Hatları Haritası’ndan silindiği de ortaya çıktı. Teşvikler, vergi iadeleri, gümrük muafiyetleri, KDV istisnaları, kurumlar ve gelir vergisi indirimlerini de hesaba katınca yerli ortaklı yabancı şirket, 100 kilo atın çıkarıp sadece 1 kilosunu devlet payı olarak Türkiye’ye verme şartıyla anlaşma yapılmıştı. Bu bal kaymak anlaşma, sömürge ülkesinde bile olmazdı.

Ruhsatı kim verdi?

O bakan kimdi?

O bakanı kim atamıştı?

O bakan şimdi nerde?

Ne yapıyor?

Hesap sorulacak mı?

Kim, nasıl soracak?

★★★

Şu tablo gizleniyor.

2009’da ruhsat verildi. Altın çıkarmaya başlandı. Yüzde 20 ortaklı çokuluslu şirket, dünyadaki en karlı işletmemiz Erzincan İliç İşletmesi diye açıklama yaptı. Çevre Şehircilik Bakanlığı’ndan 2 kez kapasite artırma izni aldı. 2022 yılında boru patladı; 20 ton siyanürlü solüsyon toprağa sızdı, şirket mahkum oldu ama Çevre Bakanlığı bu şirkete üçüncü kez kapasite artırma izni verdi. Ağaçlarını kesip, üstünde ne varsa kazıyıp doğal hayatı bitireceği toprağın alan büyüklüğü 1700 hektarı (1 hektar 10.000 metre kare) geçti. Şirketin devlete olan 7.2 milyon dolar vergi borcu da silindi. Bölge çiftçisi insanların ve vicdanlı vatandaşların “dursun bu kırım” diye şirkete karşı açtığı davlar mahkemelerden döndü. Kapasite artırımına karşı açılan davalar da bekletilir oldu. Açılan davalarda şirket lehine görüş bildiren bilirkişiler şirketin yönetim kuruluna alınıp, yüksek maaşlara bağlandı. Arsızlık Erzincan’ın gökyüzünü deldi.

Şirketin arsızlığı:

Kolaylık gördü.

Kollama gördü.

Kayırma gördü.

Kim hesap soracak?

Kimler hesap verecek?

★★★

Amerikalı Kanadalı şirket Erzincan’da altın aramaya gelirken kendine bir yerli ortak buldu. Ona yüzde 20 pay verdiler. Yerli ortağın CEO’su Cumhurbaşkanı’nın damadıydı. Sorulacak soru şu: Yabancı şirket yerli ortağına yüzde 20 pay verdiğinde arama ruhsatı alınmış mıydı? Yabancı şirket, ruhsat almayı kolaylaştırmak için kendine Cumhurbaşkanı’na yakın yerli bir işadamını ortak almıştı?

Kim araştıracak?

Soruyu kim soracak?

Cevabı kim verecek?

★★★

35 milyon metreküp toprak insan yapısı zehir bulamacı dağ kaydı. Toprağı, suyu, havayı, insanı, doğayı zehirleme ihtimali yüksek bu tehlikeli toprak nereye hangi duyarlı yöntemler kullanılarak taşınacak, kim taşıyacak, taşınmasının maliyeti devlete mi yüklenecek?

Erzincan’da felaket!

Şirket eliyle geldi. Bu şirketi koruyan, kollayan, kolaylık gösterenlerin tamamından kıyımın hesabı nasıl sorulacak?  

Kim soracak?

Ne zaman?

Erzincan’daki bu dağ, bu yamaç, bu toprak, bu ağaçlar, su, hava, bu doğal hayat milyonlarca yılda oluştu. Bir sömürgeci altıncı yanına yerli ortak buldu geldi, getirildi, rüşvet dağıttı, korundu, kolandı ve milyonlarca yılda oluşan, dünyada benzeri çok az Erzincan doğasının canına 14 yılda kıydı. 1 gram altını çıkarmak için 1000 kilo toprağı kazıp, siyanürle, sülfürik asitle ve 21 çeşit öldürücü kimyasalla bulamaç etti.

★★★

En fazla 150 metre olması gereken liç yığını (siyanür içerikli çözelti ile bulamaç edilmiş yapma dağ) 257 metreye yükseltildi. Bugün demirden ve betondan bile 200 metreden yüksek bina yapılmıyor. Ayrıca zehirli bulamaç, 100 metrelik vadinin tepesine yerleştirildiği için toplamı 350 metreye çıkmış oldu. Dünyada bugüne kadar eşi benzeri görülmemiş bu yükseklik, altın üretimi için dinamit patlatılan yamacın çok yakınına yığıldı.

★★★

Oysa bu maden “çok tehlikeli sınıf” kategorisindeydi. Tehlikeyi önceden sezecek robotik sistem ve radar sistemi getirilip takılmamıştı. Kapasite artışına izin verildi. Daha çok ve daha hızlı altın çıkartmak için siyanür kullanımında makul kabul edilecek sınırlar çok aşıldı. Kapasite artışına izin veren dönemin Çevre Şehircilik Bakanı Murat Kurum, İstanbul Büyükşehir’e belediye başkanı adayı yapıldı.

Altıncı toprağa.

Havaya, suya.

Zehir akıttı.

Üç ay kapatıldı.

Tekrar açıldı.

★★★

Madenci üniformalarını giymiş kaz adımı yürüyüşlü havalı adamlar, Erzincan İliç ana caddelerinde orgeneral havasıyla dolaşırken 35 milyon metreküp siyanürlü sülfürik asitli bulamaç yükseltinin sağında solunda çatlaklar ve yarıklar oluştu.

Zehirli bulamaç.

Hain yüksekliği.

Taşıyamadı.

Dibinden çatladı.

Akıp Karasu Vadisi’ne kaydı; 9 canı altına aldı. Yer altından altın çıkartmaya gelenler, yer altına canlı canlı insan gömen kan emici yaratıklara dönüştü. Zehirli bulamaç kayarken çok uluslu altıncı şirketin yönetim kurulu başkanı ABD’deydi. İşçilerin ölü bedenleri toprak altındayken madene karşı 2021’de TMMOB’nin başvurusuyla açılan “kapasite artışı davası” önceki gün görüldü.  Mahkeme hakiminin 3 yıldır bakanlıktan belge beklediği ortaya çıktı.

★★★

Başka bir dava var.

Erzincan’ın bu bölgesinde binlerce yıldır yaşayan çiftçilerin temel geçim kaynağı hayvancılık ve tarımdı. Ünlü Erzincan tulum peyniri ile Erzincan çiçek balı bu bölgenin marka ürünüydü. Altıncı bölgede doğayı vahşice tahrip etmeye başlayınca Erzincan’da hayvancılık ve tarım da geriledi. Yakuplu Köyünden Eşref Demir adlı çiftçi, altın çıkarırken kullanılan kimyasalların içme sularını, insan sağlığını, hayvan, ağaç, bitki, börtü böcek ne varsa tüm hayatı tehdit ettiğini, ÇED raporunda bu bölgede altın çıkarmanın çevreyi nasıl öldüreceğinin dikkate alınmadığını dilekçesine yazıp Erzincan İdare Mahkemesi’nde 2018 yılında dava açtı.

6 yıl önceydi.

★★★

Erzincan İdare mahkemesi köylü Eşref Demir’in davasını reddetti. Çiftçi Eşref Demir Danıştay’a “temyize” gitti. Danıştay da çiftçiyi değil mahkemeyi haklı buldu. Çiftçi Eşref Demir, bu davaların dikkatsizce yürüdüğünü ve “kendisinin ve ailesinin hayatının ölüm tehlikesi altında olduğunu” belirtip “Bireysel Başvuru Hakkını” kullanarak Anayasa Mahkemesi’ne başvurdu. Anayasa Mahkemesi, çiftçi Eşref Demir’i haklı buldu. Davayı yeniden ve “özenle görebilmesi” için ilk mahkemeyi göreve çağırdı. Anayasa Mahkemesi bu kararı aldığında henüz siyanür içerikli çözelti 350 metre yüksekliğe çıkmamış, çatlayıp kaymamış ve 9 işçiyi toprağın altına canlı canlı almamıştı.

★★★

Faturayı Türkiye ödüyor.

Altıncı yaptığıyla kalacak.

Türkiye’nin 19 ayrı yöresinde siyanür, sülfürik asit ve 21 ağır kimyasal ile altın çıkaran, korunan, kollananlar var. Onları da yazacağım.



Sesimizi duyurun!
Bana gelen mektuplar; doğru bilgi içeriyorsa, bir toplum sorununa dikkat çekiyorsa siz okurlara da yazılmış sayarım. Paylaşıyorum: “Sayın Necati Doğru sizi Erzincan faciasının benzeri bir felaket yaşanması ihtimali ve insan canı kayıplarının çok daha fazla olacağı bir haber için bilgilendirmek istiyorum. Bodrum Gölköy mahallesinde 48. Sokak ile Denizli Caddesi arasında “Kale Yıkığı bölgesinde” aylardır her gün yüzlerce kamyon buraya hafriyat attığı yığıyor. Dökülen zemin eğimi çok fazla olduğundan bu yapma hafriyat dağlar da her an kayabilir. Ölümler 9 ile kalmaz... Şikayet ettik. Belediye ceza yazdı. Dökmeye devam ediyorlar. Buranın köy merası olarak görünmesi nedeniyle muhtarımızın Muğla İl Tarım Müdürlüğü’ne başvurusu cevapsız kalmaktadır. Sesimizi duyurun. Bora Kaptan.”


Karasu Fırat’a akıyor. Sabır Deresi de Karasu’ya bakıyor. Rüşvetçi Allahsız altıncıya Fırat’a akan suyun 350 metre yakınında, fay hattı üzerinde siyanür, sülfürik asit, silika ve 21 kalem ağır kimyasal ile vahşi sömürge madenciliğini hortlatacak “altın çıkarma ruhsatı” bile bile verildi.

2009 yılıydı.

Kolaylık gördü.

Kollama gördü.

Kayırma gördü.

★★★

Cumhurbaşkanlığı.

Enerji Bakanlığı.

Çevre Bakanlığı.

Çalışma Bakanlığı.

Erzincan’da vali.

Erzincanlı Başbakan.

ÇED’i hazırlayan ve kapasite artışı uygundur diyenler: Maden İşleri Genel Müdürlüğü. Maden Tetkik Arama Genel Müdürlüğü. Orman Genel Müdürlüğü. Devlet Su İşleri Genel Müdürlüğü. Doğa Koruma ve Milli Parklar Genel Müdürlüğü. Meteoroloji Genel Müdürlüğü. Erzincan Şehri Gıda Tarım ve Hayvancılık Müdürlüğü. Erzincan Şehri Halk Sağlığı Müdürlüğü. Erzincan İl Özel İdaresi Genel Sekreterliği. 2009 yılında ruhsatı veren dönemin Enerji Bakanı, 2021 yılında hazırlanan ÇED raporu ile 2 kez üst üste kapasite artırımının altında imzası bulunan dönemin Çevre Bakanı, 2009 yılından beri dönemin Çalışma Bakanları. 2022 yılında boru patlaması sonucu toprağa 20 ton siyanürlü solüsyon sızdırmaktan mahkum olmasına rağmen 2023 yılında üçüncü kez kapasite artırımına izin veren dönemin Çevre Bakanı. 2023 yılı Mart ayında altıncının devlete olan 7.2 milyon dolar vergi borcunun silinmesine göz yuman ve bu yolla altıncının havayı, suyu, toprağı zehirlemesini açıkça teşvik eden dönemin Hazine ve Maliye Bakanı. “Altınla Tanışan İliç Doğu’nun Paris’i oldu- Anagold Madencilikten Erzincanlı Çiftçilere Geliştirme Eğitimi- Anagold Firması’nın Sosyal Kalkınma Projeleri-  Anagold ekibi deprem bölgesinde” diye manşet atıp yazan, TV’de program yapan iktidar yandaşı basın.

Erzincan Üniversitesi.

Erzincan Futbol Takımı.

Erzincan Ticaret Odası.

Ve yoksulluktan kurtulmak için altıncıya sarılan ve sarıldıkça aklı, izanı, basireti bağlanan, kendi öz vatanının toprağını, suyunu, havasını, ağacını, hayvanını, börtü böceğini unutan bölgenin çiftçi- köylü halkı. Bölge halkına “yoksulluktan kurtulmanız için size Amerika’dan Kanada’dan yerli Çalık ortaklı altıncı bulup getirdim, ona sarılın” diye telkinler sunup oy toplayan tekrar yazıyorum; Cumhurbaşkanlığı, Başbakanlık, Enerji Bakanlığı, Çevre Bakanlığı, Çalışma Bakanlığı... 

Kolladılar.

★★★

Allahsız rüşvetçi altıncı, bu kollama ve kayırmaya güvenerek fizik, matematik, kimya, jeoloji ilminin koyduğu ölçüleri kat be kat aşan yükseklikte siyanürlü, sülfürik asitli ve 21 çeşit ağır kimyasal ile bulamaç olmuş yapma toprak dağı Fırat’ı besleyen Karasu Vadisi’nin yamacına deprem fay hattı üzerine yığdı.

O yığın çatladı.

Karasuya aktı.

Akıp göçen dağ gibi toprak yoğun asit ve zehir içeriyor. Sızdırmazlık da yapılmamış.  Sonuca bak gör hainliği: Bölge çöle dönmüş. Ağaçlar yok olmuş. Tarım arazisi ekilip biçilemez ve geri döndürülemez derecede yıkıma uğramış. Doğa can telaşına düşmüş. Hamile kadınlar sakat bebe doğuruyor. Kanser vakaları artmış.  Bu zehir dağının yarılıp patlayıp Karasu Vadisi’ne akması yarın dünyada uluslararası sorun haline getirilip Türkiye suçlanırsa şaşmayın.

★★★

İş güvenliği uzmanı solüsyonu sordu. Borulama süpervizörü de çatlağı gördü. Heyelandan bir gön önce işe başlayan mühendisi de uyardık. Böyle sözüm ona ciddiyet kokulu bilgileri basına yazdırıyorlar. Üç beş günah keçisi arıyorlar.  Onların üzerine yıkıp yeniden altıncıyla sarmaş dolaş olacaklar.

Ruhsatı:

Hangi Bakan verdi?

ÇED raporlarını:

Hangi Bakan hazırlattı?

Ülkeyi ve doğayı gözeten vatanseverlerin ÇED raporlarına ve bakanlıklara karşı açtıkları davalarda altıncı şirket lehine görüş bildiren bilirkişiler kimdi? Amerikalı- Kanadalı çok uluslu şirketin patronu, yerli işadamına yüzde 20 pay verdiği tarihte “altın çıkarma izinlerini” almış mıydı? Yoksa izinleri almayı kolaylaştırmak için mi kendine yerli ortak arayıp buldu? Anagold Şirketi sermaye için gerekli fon yetersizliğinden mi, yoksa altın madenciliğindeki uzmanlığından dolayı mı Çalık Holding’e yüzde 20 ortaklık verdi?

Siyanür uçucu.

Ne kalıcı?



Rapor yazıp uyarmıştım!
Bana gelen mektuplar, bilgi içeriyorsa ve yanlışı düzeltiyorsa siz okurlara da yazılmış sayarım. Paylaşıyorum: “Necati Bey, bugünkü yazınızı okudum. Yazınızın son bölümünde İliç maden sahasının, Bingöl-Yedisu Fay Hattı’nın üzerinde bulunduğunu belirtmişsiniz. Sanırım internetten edindiğiniz bu yanlış bilgiyi düzeltmek için sizi rahatsız ediyorum. Yedisu segmenti, Erzincan Ovası’nın doğusunda yer alır ve Kuzey Anadolu Fay Zonu’nun doğu kesimini oluşturur. Kuzey Anadolu Fayı’ndan ayrılan Yakapınar- Göksun ve Malatya- Ovacık fay zonları olarak isimlendirilen iki aktif fay zonu arasında yer almaktadır. Bunun yanı sıra maden ocağı, siyanür atık barajı ve atık alanları, doğudaki Malatya-Ovacık Fayı’ndan ayrılan ve Sabırlı Dere (toprak kaymasının doldurduğu dere yatağı) boyunca batıdaki Yakapınar- Göksun Fayı’na doğru uzanan Ziyaret Tepe Fayı olarak adlandırılan bir fayın tam üzerindedir. Son derece riskli bir alandır. Toprak kaymasından başka fayların hareket etme riski çok yüksektir ve bir gün olacaktır. Ben, 2005 senesinde Allahsız Altıncı (!) sahayı kapatmış ve işletmeye başlama hazırlıkları aşamasında iken, şirketin benden istediği rapor için bölgede saha çalışması yapmıştım. Bu hazırladığım ve riskleri belirttiğim rapor bir daha gündeme gelmedi. Saygılarımla. 

Prof. Dr. Ali Elmas.”
