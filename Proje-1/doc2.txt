1990’lar başı...

Fransız düşünür Pierre Bourdieu 60 yaşındaydı...

Dünyadaki yaratıcı araştırmacıların başında gelen Bourdieu ekibiyle birlikte Fransa’yı boydan boya arşınlayan üç yıllık çalışmasının sonucunda kitap çıkardı: “Dünyanın Sefaleti.”

Peki, neyi araştırıyorlardı? “Yeniden yapılandırma” denen neoliberalizm şiddetine/sefaletine maruz kalmış Fransızların neler yaşadıklarını...

Banliyöler, göçmenler, işçiler, köylüler, esnaflar, memurlar, gençler, işsizler, öğrenciler vs. ile çalışmanın omurgasını oluşturan toplamda 182 kişiyle mülakat yaptılar.

Ta o yıllarda Bourdieu, neoliberalizmin geniş kitlelerdeki yıkıcılığına, can alıcılığına dikkat çekti...

En önemlisi Bourdieu kitabında, bir ezberin bozularak, siyaset yapmanın başka biçimini önerdi. Sözün ezilene verilmesi, yani sefaletin sessizliğinin bozulması gibi yeni politik yol önerdi...

Yarı alimlerin, kanaat tacirlerinin, medyatik biganelerin, paracı kamuoyu araştırma şirketlerinin önemsenmemesini söyledi. Aslolan sokak idi, sokağın sesi, mesajı idi.

Aydınlanmacı filozof Spinoza şiarı oldu:

-“Üzülmemek, gülmemek, nefret etmemek ama anlamak!”

Konuyu AKP’nin pazar günü alacağı oylara getireceğim:

★★★

Montaigne dedi ki:

-“Birbirimizi yorumlamaktan başka bir şey yaptığımız yok!”

AKP/Erdoğan’ın, 7 Haziran 2015 seçim sonucu üzerinde pek durmadığını düşünüyorum.

Koalisyon istemeyen AKP/Erdoğan seçimin “yenilenmesini” istedi. 1 Kasım 2015 tarihindeki seçime giden ülkenin tek gündemi vardı; siyasi istikrarsızlık ve terör... 

Ve AKP/Erdoğan geçim sıkıntısını unutturan korkuyu demagoji kabiliyetiyle oya dönüştürdü. Bundan sonraki genel seçimde de benzer güvenlik kaygısı üzerine siyasi kampanya yürüttü. Heyhat! Bir türlü neoliberalizmin halkta yarattığı acı feryadı duymadı. Siyasi hayatını bitmek bilmez polemikler ile, hep konuşarak sürdürdü. Seçmenin beklentilerini, taleplerini anlamak yerine güvenlik korkusu/tehdidiyle oy almayı tercih etti. Ki:

Çevresinde kadir politikacıların giderek seyrekleşmesi, örgütlerinin zayıflaması, yurttaşların günlük yaşamına dair hiçbir fikri olmayan tecrübesiz ama kibirli teknokrat çevresi ve medyasının salt algı yaratma çabası eleştiriye kapalılığıyla bilinen Erdoğan’ın halktan yavaş yavaş kopmasına neden oldu.

Diyorum ki:

AKP yine korkutma stratejisi üzerinden siyasi kampanya yapsa da seçmenin, genel seçimler ile yerel seçimler oy tutumu/tercihi farklı olacaktır.

Son iki genel seçimi sonucunu belirleyen ülke güvenliği oldu. Ama:

Bir önceki 2019 yerel seçiminde olduğu gibi pazar günü yapılacak yerel seçim sonucunu yine geçim şekillendirecek!

Son iki yerel seçimde de AKP/Erdoğan genel seçim gibi siyasi kampanya yaptı/yapıyor. Bu hataydı ve sonucu 2019’da sandıkta gördü ve pazar günü yine görecek...

AKP bu yerel seçimi de kaybedecek...

★★★

Bourdieu altmış yaşında ekibiyle, ezilen Fransızların sesini dünyaya duyurmak için 956 sayfalık kitap ortaya çıkardı. (Bizde saha araştırması yapan Boğaziçi Üniversitesi’nden akademisyen Prof. Nükhet Sirman gözaltına alındı!)

Erdoğan’ın Bourdieu’su mu yok? Aramıyor. İhtiyaç duymuyor ki...

Ve aslında:

Halkın sorunlarını görmüyor-anlamıyor değil; yapamıyor! 22 yıllık iktidarlarının sonucu oldu bu felaket tablosu/ağır geçim sıkıntısı...

Erdoğan’ın kafasında, kendini iktidara taşıyan neoliberalizm vizyonsuzluğu konusunda çözüm önerisi yok; üretemiyor, gerçekçi bir inşa gerçekleştiremiyor. Dönüp tekrar Mehmet Şimşek’e/eskimiş neoliberalizmin sığ kalıplarına sarılmasının sebebi bu... İşin daha vahim yanı sorumluluk da üstlenmiyor, “suçlu” hep öteki!

Uzatmayayım:

Sandıkların, büyük eziyet haline gelen halktaki ıstırabın-rahatsızlığın boyutunu göstereceğinden eminim...

Puşkin, Rus yazar...

Anı formatında yazdığı “Yüzbaşının Kızı” eserinde 1773-1775 yıllar arasında yaşanan Pugaçev isyanını anlattı. (Ki Puşkin, bu köylü isyanın tarihini de yazdı.)

Kazak Pugaçev’in liderliğinde Tatarlar, Başkurtlar Moskova kapılarına kadar dayandı. Avrupa, Rus devletinin güçsüz göstermek için ayaklanmayı kullandı.

Osmanlı-Rus Savaşı’nın 1774’te sona ermesiyle isyanda yeni dönem başladı.Çariçe Katerina, orduyu isyancıların üzerine gönderip ayaklanmayı bastırdı.

Pugaçev idam edildi... İsyancı yedi bin kişi öldü, altı bini esir düştü.

Çariçe, esir alınanların kulaklarını kestirdi! Zindan yok, yemek yok bu kadar insanı nereye yerleştirip, nasıl besleyecekti? Keza tarım yapacak insan nüfusu azdı. Ama ceza da vermek gerekiyordu ki; suçlu olduğu hep anlaşılsın, aşağılansın!

Bu girişi yapmamın sebebi var:

IŞİD, 22 Mart’ta Moskova’da konser salonuna saldırdı, 133 masumu katletti. Ruslar, bir teröristin kulağını kesti. Dünya medyası, kulak kesmeyi döne döne haber yaptı...

Moskovski Komsomolets gazetesi kulak kesmenin sebebini yazdı

“Kulaklarını kaybetmek utanç ve aşağılamadır. Fanatikler kulaklarının kesilmesinden çok korkarlar, çünkü kulakları olmadan şehit olamayacaklarına inanırlar. Birçoğu, ‘Allah kulaklarından cennete doğru çeker’ ifadesini harfi harfine alır ve kulakları olmadan cennete giremeyeceklerine inanır. Büyük olasılıkla bu korkunç suçu tekrarlayabilecek diğer potansiyel militanlara bir tür mesajdır bu...”

★★★

Yaşadığımız dönemi tek kelimeyle nasıl anlatırsınız?

Bence “teşhir” sözcüğüdür bu. Görsel olmayanın/görünmeyenin esamesi okunmuyor çünkü!

Politika dahil her türlü gücün ispatı şiddet, tüm dünyada seyirlik oldu! En son Moskova katliam görüntüleri izlenme rekoru kırdı.

Fransız düşünür Jean Baudrillard, bedenin her türlü şiddete maruz kalmasının medya aracılığıyla gösterilmesini “pornografi” diye kavramlaştırdı!

IŞİD katliamının siyasal sebebi ve Rusya’nın teröristin kulağını kesmesinin geleneği var kuşkusuz...

Öte yandan bizler varız: Ya şiddetin mağduruyuz ya şiddeti yapanız ama en çok şiddet temaşasının/pornografisinin tanığıyız! Bu gönüllü “alıcı olma hali” şiddetin kitleselleşmesine sebep oluyor...

Sadece konser salonunda yaşanan vahşete veya kulak kesmeye değil, Saddam’ın idamı veya Kaddafi’nin linçine vs. niçin çokça “ilgi” duyar oldu insanoğlu?

Medyada, şiddet gündelik hayatın parçası haline getirilerek sıradan bir olgu olarak daima karşımıza niçin çıkarılıyor?

Sebebi belli:

Kapitalizmin kâr odaklı pazarı bu işin merkezinde! İletişim teknolojilerindeki hızlı gelişmeler, kurgusal ya da gerçek çok sayıda şiddet temelli içeriğin geniş kitlelere yayılmasına neden oluyor. Evet, şiddet (tiraj, reyting, gişe vs. için) kâr etmenin amacına dönüştürüldü...

★★★

Hadi kapitalizm için her yol mubah.

Ya biz seyirciler? Mesela: IŞİD teşhirinin “örtülü destekçisi” olduğumuzu hiç aklımıza getiriyor muyuz?

Gösterinin seyrine kapılan bizler, şiddeti benimsemiş bu örgütler tarafından cezalandırılıyoruz; insanlığımız kaybettiriliyor! 

Kulak kesme yeni değil, “tiz kellesi vurula” yeni değil. Vs.

Yeni olan cezalandırma gösterisinin kitleselleşmesi ve daha acısı bundan geniş kitlelerin hoşnut olması! 

Roma arenasının seyircileriyiz, baş parmaklar aşağıyı gösteriyor; “öldür öldür...”

Gerçek kimin umurunda; IŞİD saldırısının ardında kimler var, kimsenin merakında değil! Kanlı gösteri izlendi ve bitti....

Her türlü pornografik teşhir, kitlelerin psikolojisini bozdu. Dünyanın dört yanındaki insanoğlu, can alan görüntüleri keyif alarak seyrediyor. Sonra da soruyor, “şiddet ne kadar arttı?” Eee senden ötürü...

Okuyucu soruyor:

-“Trabzonspor-Fenerbahçe olayları konusuna niçin değinmiyorsunuz?”

Genel okuyucu “kafasındakinin onaylanmasını” ister!

Maça döneceğim ama önce bu cümleye değinmek istiyorum.

Size birini tanıtacağım:

William J. Bernstein (d.1948)...

Amerikalı nörolog ama bir finans teorisyeni, medya tarihi yazarı...

Modern portföy teorisinin kurucusu...

“Bolluğun Doğuşu”, “Muhteşem Bir Değişim: Ticaret Dünyayı Nasıl Şekillendirdi” gibi kitaplar yazdı...

“Kalabalıkların Hezeyanı/Topluluklar Nasıl ve Niye Delirir” kitabını okudum. (Okuyan Us yayınevi tarafından dilimize geçen yıl çevrildi.)

Kitabın arka kapağındaki şu cümlesi ilgimi çekmişti:

-“Hikaye anlatan maymunlarız biz. Yalan ya da yanlış olması fark etmez, yeteri kadar ilginç olan bir hikaye, hakikati hemen her zaman sollayabilir.”

Genel anlamda kitabın amacı, “İnsanlığın neden ara sıra her çeşit kitlesel çılgınlıkların mağduru olduğunun anlaşılmasına çerçeve sağlamak” idi.

Peki, dini-iktisadi inanç üzerine yazılan bu kitabın Trabzonspor-Fenerbahçe maçıyla ne ilgisi var?

Bazı cümlelerini paylaşmama izin veriniz:

★★★

-Kişiler analitik yeteneklerini, olayları analiz etmek için değil kendi yerleşik önyargılarına uydurmak için kullanır...

-İnsanoğlu zekasını çoğunlukla akılcılık için değil, olguları duygusal odaklı akılcılaştırmak için kullanır...

-Akılcı düşünce, hatırı sayılır çaba gerektirir ve insanların neredeyse tamamı düşünsel açıdan tembel ya da psikoloji diliyle konuşacak olursak birer “bilişsel cimridir”...

-Katı akılcılık, yoğun bilişsel çaba gerektirir ki bu yoğun emek, insanların hiç hoşuna gitmez, bundan kaçınır. Beynini yalnızca başarısızlığa uğradığı zaman meşgul eder...

-Kitlelerin bilgeliği koca bir yalandır. 

-Mantıksızlık bulaşıcıdır.

Mesela:

ABD başta olmak üzere dünyanın dört yanındaki (Güneş Tapınağı, Cennet Kapısı gibi) eksantrik tarikatlar, müritlerini intihara sürükledi.

Peki:

Bu insanlar, (David Koresh, Luc Jouret gibi) lider/şeyh bildiklerine niçin inandı? Örneğin, Dünyada kıyametin çıkmasına saatler kala intihar ederler ise Hale-Bopp kuyrukyıldızı kuyruğunda saklı uzay gemisiyle “öte dünyaya” nakledileceğine nasıl kandı?  

Tuhaf anlatılar/kehanetler/yargılar/düşünceler, insanın zihninde, her daim gerçeği bilme-arama arzusundan çok yer tutuyor. Kendi yorumunun kölesine dönüşüyor insan...

Evet insanoğlunun duygularına hitap edenler daha ikna edici oluyor. Ve rasyonalitesi, analitik yetenekleri aşındırıldığı için insan, her verilenin kolay alıcısı oluyor...

Maça döneceğim, şunu da eklemeliyim ama:

★★★

Bugünlerde iktidar taraftarlarının gündeminde “deste deste para” spekülasyonu var. “Bayes teoremini” bilir misiniz?

İngiliz filozof Thomas Bayes tarafından yaratılmış bir analiz metodu bu:

-Kişi, sevmediği bir politikacının suçlu olduğu olasılığının -diyelim ki- yüzde 70 olduğunu düşünür ve ancak, aksi yöndeki kanıtlar ile o politikacı temize çıkmasına rağmen, gülünç olma pahasına kanaatını değiştirmez!

Yani:

Kişilerin bir konu hakkında güçlü inancı varsa, aksi yöndeki verilerden kaçınır, inandığını geçersiz kılacak bilgileri görmek istemez. Maalesef. Çok insan, o güçlü zekasını dünyayı serinkanlı analiz için kullanmaz. Mantıksız önyargılarına kurban eder zekasını!  Böylece gerçeğin doğrulanmasını çok uzun zaman alır daima...

İşte... İnsanoğlunun değiştirilmesi güç her türlü taraftarlığını bu açıdan değerlendirin...

Nietzsche dedi ki:

-Delilik, bireylerde ender rastlanır ama topluluklarda rastlanılması bir kuraldır...

İnsanlar sürü halinde deliriyor ve fakat pek azı aklını çok yavaş kazanıyor!

Diyeceksiniz ki:

Yazı bitti Trabzonspor-Fenerbahçe maçında çıkan olaylara değinmediniz?

Aslında tam da bunu yazdım. İsteyen dönüp bir daha okusun...

Sonda yazacağımı başta yazayım:

Kürtlerin, Nevruz’u kutlamalarına kimin itirazı olabilir?

Ancak son yıllarda salt PKK gölgesindeki siyasi yapılar değil; liberalinden muhafazakarına kimi politik çevreler büyük algı operasyonu ile, Nevruz’u “Kürt direnişinin sembolü” olarak gösterdi/gösteriyor!

Sanmayın ki, bu psikolojik propaganda sadece birkaç yayın organı tarafından yapıldı. Merkez medya da buna uyum gösterdi, katkı sundu. Ki, iktidarın yürüttüğü “Kürt açılım” sürecinde Nevruz tamamen bu algıya dönüştürüldü!  

Nevruz; dostluk, kardeşlik, iyilik, mutluluk ve bahar bayramı olmaktan çıkarılıp siyasete alet edildi...

Hatırlayınız Diyarbakır Nevruz mitinglerinde; Öcalan’ın mektubu bile okundu! İktidarın şımarttığı “Kandil Partisi” milletvekilleri polis tokatladı, polise taş attı.

Bu arada... Kimimiz, “Nevruz Türk geleneğinde köklü bir geçmişe sahiptir” dediği an “faşist damgası” yedi!

Oysa Nevruz, binlerce yıllık Türk halk inançlarından musikisine ve hatta isim bilimine kadar etki etti.

Türk kadim tarihinde Nevruz; bereket sembolü, dilek sembolü, koruma sembolü, şifa sembolü idi...

Ve fakat: Bilinçli ya da bilinçsiz medya eliyle Türk kültüründen çıkarılmak istendi Nevruz.

★★★

 Hatırlayınız:

“Nevruz” nasıl yazılacak tartışması yaşandı; “w” olacak mı olmayacak mı? Neymiş “Kürt dilinde ‘w’ harfi varmış, öyle yazılması gerekiyormuş!”

Türk dünyasının kullandığı “Nevruz, Navruz, Novruz, Sultan-ı Nevruz/Navrız, Navrez, Nevris, Naorus, Novroz, Navrıs Oyıs, Nevruz Norus, Ulustın Ulu Köni, Ulusun Ulu Günü, Ulu Kün, Ergenekon, Bozkurt, Çağan, Babu/Kürklü Marta, İlkyaz Yortusu, Yeni Gün, Yengi Kün, Yeni Yıl, Mart Dokuzu, Mereke, Meyram, Nartukan, Nartavan, Isıakh Bayramı, Altay Ködürgeni, Yörük Bayramı, Mevris” gibi isimleri kimseler pek hatırlamadı bile...

Osmanlı, “Nevruziye” derdi. Osmanlı boyuna mensup Karakeçililer 21 Mart’ta kurucu Ertuğrul Gazi türbesi etrafında toplanırdı.

Padişahlara “Hediyye-i Nevruziye”, vezirlere “Nevruziye Pişkeşi” adıyla hediyeler verilirdi. Bayramdı...

Mustafa Kemal Ankara’da 21 Mart 1922 tarihi başta olmak üzere Nevruz kutlamalarına katılması unutturuldu... Mart ayı (Osmanlı’dan geçen gelenek) Türkiye’de 1985 yılına kadar mali yılbaşı olarak kutlandı!

Neler unutulmadı ki? Mesela Türkler, kullandıkları 12 hayvanlı takvimin başlangıcını 21 Mart olarak belirledi: Celali takvimi, Melikşah takvimi...

★★★

Hep kafalar karıştırıldı. Örneğin:

“Nevruz” Farsça olduğu için “Türkler, bayramı İranlılardan öğrendi” bilgisi yanlış. Onlar Nevruz bayramını 11’inci yüzyıldan itibaren Firdevsi’nin teşvikiyle kutlamaya başladı.

Türklerde ise bayram İslam’dan çok önceydi. “Yeni Gün”, “Bahar Bayramı”, “Ergenekon Bayramı” gibi isimler ile kutlamaya başlandı. Filozof Nizami Gencevi bile “İskendernâme” eserinde Türklerin MÖ 350 yıllarda bu halk bayramını kutladığını yazdı...

Sovyetler Birliği’nin 1926 yılı itibariyle Türk topluluklarına bu bayramı kutlamayı yasakladığını da hatırlatmak isterim!

Toparlarsam:

Nevruz bayramının kökü, tabiatın uyanışının sembolüdür. İnsanlık tarihinin en eski bayramlarından biridir...

Uzun uzun Nevruz tarihini anlatmak istemiyorum. Yazmak istediğim:

-Mesela Göktürkler vd.- “ateş üstünden atlayarak temizlenme-arınma” temasının, son yıllarda PKK çevrelerince “siyasi isyan” sembolüne dönüştürülmesinde medyanın oynadığı rol!

Dikkatinizi buna çekmek istiyorum. Unuttunuz mu; hangi gazeteler ne manşetler attı? Hangi gazeteciler PKK’nın Nevruz mitinglerinde boy gösterip psikolojik harp için ne algı çalışması yürüttü?

Yoksa... İster Türkler, ister Kürtler, ister diğer kadim halklar Nevruz bayramını gönüllerince, kutlar kime ne?  

Bayramınız kutlu olsun.

12 yıl önceydi...

Evinin sokağında ikinci el kitaplar satılan sergiyi gezerken Namık Kemal’in 1955 yılı basımı “Osmanlı Tarihi-1” kitabını aldı.

O güne kadar tarihe pek ilgi duymamıştı. Tarihin labirentine bu kitapla girdi. Arkası geldi. Ama bir savaş çok ilgisini çekti; Çanakkale...

Bunun özel anlamı da vardı; dedesi Burhanettin Ölçer, Alman Komutan Liman von Sanders’in savaşta tercümanlığını yapmıştı.

-“Herkese Çanakkale Savaşı’nı anlatmaya başlamıştım. Ancak çok şaşırarak gördüm ki, bu konuda genelde kimse bir şey bilmiyor, bilen de eksik biliyordu!”

Denizden saldırı (19 Şubat-18 Mart 1915) ile kara savaşları (25 Nisan-9 Ocak 1916) farkı dahi bilinmiyordu!

Öte yandan son yıllarda bazı odakların Mustafa Kemal’in Çanakkale’deki dehasının gölgelemesini kabul edemiyordu...

-“Kitap yazmak bende bir heyecan, bir tutku, bir gurur ve ecdadımıza sonsuz bir hayranlık, minnet ve saygı uyandırdı. Bu savaşı sürdüren ecdadın torunu olmak bana tarifsiz gurur verdi. Herkesin dedesi oradaydı; herkesin genlerine bu mücadele işlemişti.”

Kolları sıvadı. Ancak:

★★★

Kaynakların azlığına şaşırdı. Özellikle de düşmanın denizden yapılan saldırıları hakkında hiç bilgi yoktu...

Önce Fransızca ve İngilizce kaynaklara yöneldi.

-“İngilizlerin ve Fransızların hangi gemilerinin nereye, ne zaman saldırdığı, hangi komutanın nerede olduğu ve ne dediğini tespit etmek mümkünken, savunma pozisyonundaki Osmanlı’nın komuta kademesinde kim vardı, neredeydi, nasıl savunma oluşturmuştu gibi bilgilere ulaşmak imkansızdı.”

Bu kez Almanca kaynaklara başvurdu. “Böylece bir anda yüz yıl önce Almanya’da kullanımda olan gotik yazıyla hatırat okurken buldum kendimi.”

Dört dil bilmesinin faydasını gördü.

Bitmedi. Mesela:

-“Harita konusu da ayrı mücadele gerektirdi. Aylar boyunca kullanabileceğim bir harita aradım ve bulamadım. Kendim üç boyutlu fotoğraf ile işe başlayıp harita yapmaya karar verdim.”

Uzmanlardan yardım aldı. Ki konuya yabancı değildi; dedesi Mahmut Nedim Zabcı harita subayıydı...

★★★

Genelkurmay’ın elindeki krokilerden de teknik anlamda pek bir şey anlaşılmıyordu. Çoğu soluktu. Bunları üç boyutlu haritaya uyarladı.

Açıklamalı 69 kroki, 66 harita yaptı...

Uzatmayayım:

★★★

Dostum Sina Koloğlu, “mutlaka okumalısın” diye M. Nevra Ölçer’in üzerinde 12 yıl çalıştığı kitabını getirdi: “Çanakkale Efsanesi/ Boğazlara Saldırı ve Kara Savaşları.”

Yoğun emek harcanan bu titiz çalışmayı bugün konu etmemin sebebi, sizlere Çanakkale Savaşı’nı anlatmak değil...

Önceki gün... Nurcusundan Milli Görüşçüsüne kimi odaklar tek kaynağa, bir sağlam bilgiye ulaşmadan sırf karşıtlık üzerinden Çanakkale Savaşı’ndaki Mustafa Kemal’i yok saydı! (Açıp bakın; sadece bu savaştaki başarısı sebebiyle Mustafa Kemal’e -müttefikler Alman ve Bulgarlar dahil- beş madalya, bir nişan verildi!)

Kimileri sadece bu eşsiz komutanı değil, Türk’ü de görmek istemiyor. Bakın: Karşıt olabilirsiniz umurumda olmaz ama vasatlığa tahammülüm yok.  

Ki daha kötüsü:

Halkevleri 1930’larda direnişin sembolü Çanakkale Savaşı’nı unutturmamak için anma etkinlikleri başlattı. Kitaplar yayınlandı. (Sadece 1930-1940 arası 17 kitap.) Kahramanlar halka tanıtılmaya başlandı. Amaç, çetin mücadele ruhunu unutturmamaktı...

Mustafa Kemal’in Çanakkale Savaşı’nda Mehmetçik’e “Size  taarruz emretmiyorum, ölmeyi emrediyorum” sözünün vs. hatırlatılmasının sebebi milli tarihsel bilinç yaratmaktı. Çanakkale, Kurtuluş Savaşı’nın başlangıcıydı...

İşte... Günümüzde kötücül kimileri, Çanakkale destanında bile ayrım çıkararak toplumsal beraberlik ruhunu yok etmek istiyor. Yuh artık.

1980’ler başı...

12 Eylül askeri darbesi solu darmadağın etti. Elimizde tek yayın organı kaldı; Cumhuriyet gazetesi...

Okuyacak nitelikli kitap bile pek yoktu. Solcu bildiklerimiz teslimiyetin-itirafçılığın romanlarını yazıyordu...

Kendime “kitap” yaptım; beğendiğim köşe yazılarını makasla kesip dosyalıyordum! Bu, ilk iki ciltlik “kitabım” kütüphanemde hâlâ durur...

Yazarlarım ya da “öğretmenlerim” diyeyim; İlhan Selçuk, Uğur Mumcu, Ali Sirmen, Mümtaz Soysal, Server Tanilli, Oktay Akbal, Melih Cevdet Anday...

Erbil Tuşalp gibi cesur gazetecilerin haberlerini de kesip dosyalıyordum...

Darbeciler kimi zaman Cumhuriyet’i kapatırdı. İlhan Selçuk’un “Kemalizm ideolojisi muz mudur” yazısı sebebiyle 10 gün, Nadir Nadi’nin “Tuhaf bir tasarı” yazısı sebebiyle 25 gün kapatılması gibi... Cumhuriyet pes etmezdi. Onun dik duruşu hepimize direnç aşıladı. YÖK’e karşı ilk eylemlerimizi bu ruh haliyle yaptık...

Cumhuriyet, solcuların acılı ruhlarına iyi geliyordu.

★★★

Bu yıl, 7 Mayıs’ta 100 yaşını kutlayacak Cumhuriyet gazetesi birçok çalkantı ve kırılma yaşadı. Solcuların, “Cumhuriyet” logosunun görünür şekilde ceket cebine koymasına giden gururlu süreç 1960’larda başladı:

Kurucusu Yunus Nadi adına ölümünden bir yıl sonra 1946’da “Yunus Nadi Armağanı” yarışması düzenlemeye başladı. 1962-1963 yılı için belirlenen konu, “Liberalizm mi, Sosyalizm mi” idi.

Yarışmaya katılan 47’nci makale, 12 Aralık 1962 günkü gazetede “Hikmet Alkılıç” imzasıyla yayınlandı: “Türkiye’nin tek kurtuluş yolu: Sosyalizm.”

Babıali gazeteleri “komünizm propagandası yapıyor” diye Cumhuriyet’i hedef gösterdi. Genel yayın yönetmeni Cevat Fehmi Başkut istifa etti...

Makaleyi “müstear” isimle yazan Şadi Alkılıç ve gazetenin yazı işleri sorumlusu Kayhan Sağlamer tutuklandı.

Şadi Alkılıç, 6 yıl 3 ay ağır hapis, 2 yıl 1 ay gözetim altında mecburi oturma ve kamu hizmetlerinden yasaklı kalma cezasına çarptırıldı!

Aslında Cumhuriyet’in sola sapması cezalandırılıyordu.  

Cumhuriyet inat etti; sansasyonel haberciliğe prim vermeyen fikir gazetesi olma inancını sürdürdü. Çizgisi belliydi; Cumhuriyet devrimlerine sahip çıkan Kemalist ulusal sol...

Ve, Uğur Mumcu gibi “aileye” katılanlardan biri de Ali Sirmen oldu. Sürpriz değildi:

12 Mart 1971 askeri darbesi, yazıları sebebiyle -Uğur Mumcu gibi- Ali Sirmen’i de hapse atmıştı. Nadir Nadi ve İlhan Selçuk’un davetiyle gazeteye katıldı.

Cumhuriyet gazetesinin “okul” olma süreci böyle böyle başladı...

★★★

1980’ler başı...

Cumhuriyet gazetesini satır satır okuyorum. Gazetede birden “Samim Lütfü” diye birinin yazıları yayınlanmaya başlandı. Kimdi bu yazılarını kesip dosyaladığım yazar?

Sonra anladım ki; Barış Derneği Davası nedeniyle cezaevinde bulunan Ali Sirmen’in müstear adıydı...

Zaman su gibi aktı. Gazeteci oldum. Köşe yazılarını kesip dosyalama çocuksuluğu gerilerde kaldı...

Türkiye gibi Cumhuriyet gazetesi de dönüştürülmek istendi. Gazetenin sacayağı İlhan Selçuk, Uğur Mumcu, Ali Sirmen neoliberalizme cephe aldı. İş dünyasının sözde “Marksist maskeli işadamları” gazeteyi parayla parçaladı...

Cumhuriyet böyle kaç darbe yaşadı; “Liberalizm mi Sosyalizm mi” çatışması hiç bitmedi...

Uğur Mumcu ve İlhan Selçuk’tan sonra gazetenin tek abisi kalan Ali Sirmen, her seferinde asırlık çınarı kestirmedi...

Benim gibi binlerce insanın kişisel tarihinde özel yeri olan Ali Sirmen, önceki gün vefat etti.

Hızla çölleşen ülkemizde bir vaha daha kurudu.

Katkıları için ne kadar teşekkür etsek az.

Toplam 989 kişi bulunan M/S Estonia gemisi saat tam 19.00’da Estonya Tallinn Limanı’ndan İsveç Stockholm Limanı’na gitmek üzere Baltık Denizi’ne açıldı.

İki ülke arasında Volvo marka otomobil götürüp satan Carl Ovberg gemiye son dakikada yetişti. Tek kişilik kamarasındaydı, saat 24.00’e gelmek üzereydi. Patlama sesiyle yere düştü. Kendini toparlamıştı ki ikinci patlama sesi geldi. Gemi batıyordu...

Odasından dışarı çıktı. Her yer karanlıktı. Dışarıda fırtına vardı. Denize indirilen bir bota güçlükle bindi. Dalgalar filikaları, botları deviriyordu. Çığlıklar karanlığı yırtıyordu. (Modern deniz tarihinin en büyük facialarından kazayla ilgili Henrik Evertsson, 2020 yılında belgesel hazırlandı: Estonia)

Batış sebebi hâlâ sır olan gemide 852 kişi öldü. 137 kişi kurtuldu. Kurtulanlardan Carl Ovberg, aslında Türk vatandaşı Kadir Kaymaz idi...

Türkiye bu ismi gazete manşetlerinden tanıyordu.

23 yıl önceydi:

★★★

Tarih: 27 Temmuz 1971.

12 Mart askeri darbesi üzerinden iki hafta geçti. Sıkıyönetim devrimci örgütler üzerine balyoz gibi indirildi...

Ankara’daki illegal sol örgütlerden biri de A.Ü. Siyasal Bilgiler Fakültesi yanındaki Basın Yayın Yüksek Okulu’nu “merkez” edinmiş “Aktancılar”/“Basın-Yayın Komünü” idi...

İlk amaçları Filistin’e gidip FKÖ saflarında savaşmaktı. Ürdün’deki Arafat-Kral Hüseyin çatışması sonucu Filistinlilerin Lübnan’a sürülmesi ve ardından Türkiye’de askeri darbe olması emellerini erteletti. Artık örgütler varlıklarını sürdürme telaşındaydı. Ve paraya ihtiyaç vardı...

Basın Yayın Komünü Amerikan askeri malzeme deposunu/TUSLOG çalışanlarının maaşlarını soymaya karar verdiler. Olmadı.

Bu arada devreye, komünün sempatizanı 19 yaşındaki Kadir Kaymaz girdi. Ankara Hukuk Fakültesi öğrencisi iken babası “anarşik olaylara karışmasın” diye üniversiteden alıp Ziraat Bankası Denizli Şubesi’nde işe aldırmıştı...

Basın-Yayın Komünü ile irtibatını koparmayan Kadir Kaymaz, Denizli- İzmir şubeleri arasındaki para transferi yapan aracı soyma teklifini getirdi. Soydular...

Banka çalışanı Kadir Kaymaz’ın fotoğrafları tüm gazetelerin manşetindeydi. O günün parasıyla tam 4 milyon liraya “halk adına el koymuşlar” idi...

Soyguncuları yakından tanıyordum! 

★★★

Yıl, 1989.

Ankara’da 2000’e Doğru dergisinin istihbarat şefiydim. Temsilcimiz Hasan Yalçın yanındaki ismi tanıştırdı; “Hikmet Çiçek yeni işçi sendika muhabirimiz.”

Sonra büroya bir isim daha katıldı: Ertan Günçiner...

Her ikisi yıllar önce Basın-Yayın Komünü’ne mensuptu. Ziraat Bankası soygununa katılan dört isimden ikisiydi...

Romantik devrimcilerdi. Heyecanlıydılar. Deneyimsizdiler. Aceleciydiler.

Kendilerini halka feda eden 68 Kuşağı yurtseverleri...

Hikmet, 22 yaşındaydı.

Ertan, 21 yaşındaydı.

Ahlaki idealist tavırlarına her seferinde hayran kaldım. 4 milyon liranın bir kuruşunu bile kişisel ihtiyaçları için kullanmayan kuşaktan bahsediyorum...

İkisiyle yıllar boyu döneme dair sohbetler yaptım. Aydın Çubukçu ile soygunu anlattığı “Oradaydım” belgeseli yaptık.

Banka soyguncuları 16 ila 22 yıl arası hapis yaptı. İşkencede, ölüm oruçlarında canını verenler de oldu...

Hikmet ve Ertan’dan sonra dergiye genç bir gazetesi geldi: Sinan Onuş.

Geçen ay... Sinan Onuş, banka soygunu üzerine çalıştığı “Halk Adına Paralara El Koyuyoruz” kitabını çıkardı. (Doğan Kitap)

Gözlerim yaşararak okudum; halkı için fedakarlık yapan genç devrimcilere yine büyük saygı duydum...

Okumanızı tavsiye ederim; üniversiteli delifişek kuşağın nasıl kör testereyle biçildiğini görün isterim...

Üşenmedim dün saydım:

A. Selvi, M. Övür, E. Pazarcı, N. Şener, H. Genç, A. Karahasanoğlu, M. Altınok, K. Tayiz, İ. Özçelik, E. Ramoğlu, Y. Alabarda, Y. Çiçek, K. Yıldız, B.S. Bozdoğan...

Bir çırpıda bulabildiğim köşe yazarları bunlar; 14 köşe yazarı...

Aralarında değer verdiğim meslektaşlarımın da bulunduğu 14 köşe yazarı dün bir konuyu yazdı: İstanbul CHP il binasının satın alınmasında ödenen paralar...

Köşe yazarları sosyal medyaya sızdırılan para görüntüleri ile ilgili benzer tek yorum yazdı! (İktidar ekranlarında da aynı konunun işlendiğini tahmin etmek zor değil!)

Kuşkusuz yazacaklar, yazsınlar ama benim üzerinde duracağım konu başka. Sorum var:

Seçmenin siyasal tutumunu değiştirmek için; medya araçlarından yararlanarak rakibi hakkında yapılan olumsuz kampanyaların/propaganda çalışmalarının seçimlere etkisi ne oluyor?

Mesela, deste deste paralar videosu Türk siyasi yaşamında ilk kez görülmüş değil! Hele FETÖ bu tür propagandayı kumpasları için hayli kullandı. Beklediğini bulamadı ama...

O halde:

İktidara yakın bu kadar çok köşe yazarın, “balya balya paralar” konusuna ağırlık vermesinin sebebi ne?

Yazıları okuyunca aklıma “AKP’de politik pazarlama alanında rahmetli Erol Olçok’un yeri bir türlü dolmadı” cümlesi geçti!

Açayım:

★★★

Politik pazarlamada amaç, bir siyasi partiyi veya adayı potansiyel seçmenlere uygun hale getirerek seçimi kazanmak...

Dikkat ederseniz kritik olan şu, “kendi adayınızı pazarlamak.” Yani:

Politik pazarlama, sorunu çözmeye dair bir fikir propagandasıdır. Bilinir ki:

-Seçmen salt vaadin alıcısıdır...

-Seçmen, daha önce seçtiğinden memnuniyetsiz/ pişman olunca görüş değiştirir...

-Rakibinizi yerle bir etmek için manipülasyon gibi olumsuzluk içeren kampanya/reklam yapınca sizin adayınızı desteklemiyor! (31 Mart seçimi öncesi AKP’de böyle videolu reklamları sıklıkla görmeye başladım!)

Hele... Sürekli kişisel saldırılar gibi çatışmacı kampanya seçimlerde hiç prim yapmıyor, sadece kendi dar tabanınızda/ kadro partisinde değerli görülüyor. Eski kalıplaşmış politik propagandalar bunlar...

Örneğin:

1990’lar çatışmacı “gardrop Atatürkçülüğü- laikçilik-şeriat tehlikesi” gibi örnekler ile doluydu. Sonuçta kazanan somut çözüm önerileri getiren uzlaşmacı Refah Partisi oldu. Ve ardında 2000’lerde AKP başarısı geldi...

“Yapan” (ya da “yapıyor” gibi görünen) oy alıyor- iktidarı kazanıyor. Sürekli olumsuzluğu gösteren, çatışmacı olan değil...

Evet: Pazarlama taktiklerinde/ “ürün (lider, aday vs) satışlarında” salt rakip “ürünü” kötülemek, senin “ürünü” değerli yapmıyor!

Oy tercihlerini etkilemek için “politik satış yapma tekniklerini” iyi bilmek, bakış açısını değiştirmek lazım. Yoksa, ne diyor seçmen:

-Adam çalıyor ama yapıyor!

★★★

Yazımı buraya kadar okuyanların, “ne yani gazeteciler yazmasın mı” sorusu doğru değil.

Konumuz haber değil, siyasi kampanya için yapılan siyasi pazarlama taktikleri! Burada konumuz gazetecilik mesleği değil yani...

Bizim meslekte çoktandır hakikati arama isteği yerini algıya/ propagandaya bıraktı. Kimse inandırıcı belgeyi ortaya koymuyor, sadece yaptığı bilgiyi çarpıtma içeren yorumlar ile kamuoyunu yanıltmayı hedefliyor. Ki amacı seçimi kazanmak!

Görüyorsunuz, seçim dönemlerinde gazetecilik zorlaşıyor, mesleğe olan güven hayli azalıyor. Seçmen davranışı/görüşü haber ile değil, (sosyal medya trollerinin yaptığı gibi) propaganda ile değiştirilmek isteniyor...

Sonuçta:

Sözümüz her mahalledeki, güvenilir belge-bilgi-kaynak sunmayıp “politik reklam” yapan kıvrak kalemlere...

Yoksa, doğruyu-gerçeği gösteren habercilerin her daim başımız üstünde yeri var...

Yazıma bizim Dr. Aytek Şermet ile başlayıp...

Amerikalı ekonomist John F. Muth ile sürdürüp...

Erdoğan ile noktayı koyacağım...

Yani: Fenerbahçe’yi, doların yükselişini ve 31 Mart seçim tahmini yazacağım!

Başlayayım:

Aytek Şermet sıkı Fenerbahçeli. Hafta sonu bolca futbol konuştuk. Her Fenerli gibi hakemlerin ve futbol federasyonunun haklarını gasp ettiğini düşünüyor. Bana uzun uzun pozisyonları anlattı. “Derin Galatasaray” kapalı kapılar ardındaki gücüyle şampiyonluklarını engellemeye çalışıyordu!

Sordum; son birkaç sezondur Fenerbahçe lige harika başlıyor ama sonunu niye getiremiyor?

Bunun psikolojik olduğunu düşünüyorum: Seyirci ve futbol takımı öyle bir şampiyonluk beklentisine sokuluyor ki, bu hepsinde ağır baskı hatta travma oluşturuyor. Böylece takım ve seyirci sahada rakiple değil, “kendiyle maç yapar” hale geliyor ve itibariyle hep sıkıntı yaşıyor...

Keza: Beklenti, Fenerlilerin akılcı düşünmesinin de önüne geçiyor. Aslında hakemlerin/federasyonun Fener’e destek verdiğini göremiyorlar...

Bu hâl aynı doların yükselişine benziyor! Nasıl mı?

★★★

Ekonomide beklentiler kavramı ilk olarak John F. Muth tarafından 1961’de yayınlanan, “Rasyonel Beklentiler ve Fiyat Hareketleri Teorisi” adlı makalede ortaya atıldı.

Teori diyor ki:

-Bireyler, gelecekteki olaylarla ilgili beklentilerinde geçmiş deneyimlerinden ders alır...

Örneğin, bireyler geçmiş enflasyon verilerine bakarak enflasyonu tahmin eder!

İşte... Ülkemizdeki doların son dönemdeki hali de budur. Bu derece artış salt piyasa verileriyle açıklanamıyor, kişisel psikolojik beklentiler buna sebep oluyor.

Mesela... “İktidar doları tutuyor, yerel seçimden sonra dolar fırlayacak” beklentisi doların piyasa gerçekliği dışında değer kazanmasına sebep oluyor. Çünkü birey, daha önceki deneyimlerinde bunu yaşadı...

İktidar ve Merkez Bankası geleceğe dair bilinmezliğin yarattığı psikolojik beklentiyi “tedavi” etmeye çabalıyor ama nafile. Çünkü bunun tek ilacı topluma güven vermek. Başta faiz olmak üzere Erdoğan’ın aldığı çelişkili kararlar ülkede güvensizliğe neden oldu/ oluyor...

Sonuçta doların bu derece artışının ana sebebi, bireylerin güvene yatırım yapması: “Dolar alırım başım ağrımaz!”

Peki:

En çok dolar alan şehirler, nasıl oluyor da ekonomi programına güvenmedikleri Erdoğan’a oy veriyor? Kılıçdaroğlu ve çevresinin anlamadığı bu oldu. Açayım:

★★★

Seçim öncesi defalarca yazdım:

Son yıllardaki genel seçimlerdeki oy tercihlerinde ülke güvenliği önemli yer tuttu. Ama iktidarın “Bu uçak, bu da gemi; biz yaptık” sözünün oy tercihlerinde ne derece etkili olduğunu muhalefet kavrayamadı. (Eklemeliyim; seçmen ekonomik krizin muhalefet tarafından çözülemeyeceğini de düşündü. Kılıçdaroğlu’nun “300 milyar dolar borç buldum” vs. vaatlerini komik buldu!)

Ve fakat:

31 Mart yerel seçiminde bu kez Erdoğan’ın, 2019 yerel seçiminden ders çıkarmadığı görülüyor!

Erdoğan’ın genel seçimlerde sıklıkla kullandığı “milli güvenlik politikası” propagandası yerel seçimde pek etkili olmuyor.

Seçmen yerel seçimde, ülke güvenliğini düşünerek pek oy tercihinde bulunmuyor, kendine dönük beklentisi daha çok rol oynuyor. Adı üstünde “yerel seçim” bu...

Evet, yerel seçimde ülke güvenliğinin psikolojik ağırlığı, bireyin yaşadığı ekonomik kriz kadar etkili olmuyor. Yereldeki seçmenin kişisel beklentisi “bu uçak, bu da gemi” propagandasının ötesine geçiyor!

Ki bu sebeple, Kandil/PKK’ya dair “güvenlikçi” propagandaların da etkisi olmadığını 2019 yerel seçim öncesi Osman Öcalan’ın iktidar tarafından TRT’ye çıkarılmasında yaşandı!

Sonuçta:

Ali Koç gibi taraftar beklentisini karşılayamaz ise Erdoğan’ın da 31 Mart’ta işi hayli zor...

Hürriyet gazetesi haberi sevinçle manşetten verdi...

Milliyet gazetesi haberi sevinçle manşetten verdi...

Liberal çizgideki gazete manşetten verdi, İslamcı çizgideki gazete verdi, milliyetçi çizgideki gazete haberi sevinçle abartarak verdi.

İktidar yanlıları ve iktidar muhalifleri pek memnun oldu. Neymiş efendim; ABD kredi derecelendirme kuruluşu Fitch Ratings, Türkiye’nin kredi görünümünü pozitif olarak belirlemiş...

Hele liboş pop iktisatçıları gördünüz mü; nasıl coşku, nasıl coşku!

Bırakın sadece liberali, ülkemizde ne sağcı tam sağcıdır, ne solcu tam solcudur.

Yalvarıyorum, tarihimizi dikkatli okuyunuz:

İngiliz ticaret anlaşması ve hemen arkasından gelen Tanzimat Fermanı, Osmanlı maliyesini “dikiş tutturamaz hale getirdi. Mesela, 1838-1922 yıllar arasında 81 kez nazır/ bakan değişikliği oldu.

Kırım Savaşı ile 1854’den itibaren borçlanan Osmanlı maliyesi, yirmi yıl sonra iflasını açıkladı. Sultan Abdülaziz “Ramazan Kanunnamesi”  çıkardı:

-Borçları ödeyemiyoruz!

Önce Abdülaziz darbeyle tahtan indirildi. Arkasından 1881’de Sultan İkinci Abdülhamit’e “Muharrem Kanunnamesi” imzalatıldı. Yani:

Muğla tütün köylülerinin Çökertme türküsü ortaya çıktı! (Kolcular gelince Halil’im/ Nerelere kaçalım/Teslim olmayalım Halil’im/ Aman kurşun saçalım...)

Avrupa borcunu alabilmek için, kendine İstanbul merkezli Duyun-i Umumi kurup Osmanlı’nın tuz, tütün gibi vergilerini toplamaya başladı.

Kolcular, bunların silahlı gücüydü!

★★★

 Hürriyet gazetesi manşet atıyor:

-12 yıl sonra artışın nedeni!

Neymiş peki, Fitch Ratings notumuzu niye artırmış?

Bırakın Hürriyet’i ben yazayım:

Erdoğan ve arkadaşları 2002’de neoliberalizme tam bağlılık “yemini” ile iktidara taşındı. Ancak Erdoğan (ve damadı Berat Albayrak) bu “faizci politikayı” terk edip Avrasya’ya yanaşınca “diktatör” ilan edildi, FETÖ darbesiyle düşürülmek istendi.

Erdoğan, bu son seçime kadar (Osmanlı’ya Tanzimat’ı dayatanlara karşı) dik durdu ama sonunda yenildi. Ve yine Mehmet Şimşek’e maliyeyi teslim etti.

İttihatçıların Cavit Beyi neyse Erdoğan’ın da Mehmet Şimşek’i de odur! İttihatçıların yayın organları Cavit Beyi dün nasıl övüyorsa, Ramazan ayına girdiğimiz bu günlerde Fitch Ratings ile umutlanan iktidar medyası manşet atıyor: Çok şükür!

Bu ülkede ekonomi-politik bilinç yok.

Bakınız:

★★★

 Kredi derecelendirmeyi biliyorsunuz; şirket veya ülkenin kredi itibarının belirliyorlar. Borçlunun zamanında anapara ve faiz ödemeleri yaparak borcunu geri ödeme kabiliyeti olup olmadığına bu şirketler karar veriyor!

Üç büyük Amerikan şirketi; Moody’s, Standard & Poor’s ve Fitch Ratings küresel sermaye pazarının yüzde 95’ini kontrol ediyor! Dünyadaki şirketlerin-ülkelerin aldıkları borcu/krediyi ödeyip ödeyemeyeceğini bunlar tahmin ediyor.

Bu üç Amerikan şirketi “hassas terazide” mi tartıp kredi notu veriyor; güldürmeyiniz beni!

Bunlar sömürünün aracı, istediklerini yaparsanız size “bol kredi puanı” veriyor. İşin garip yanı, bunların yüksek kredi verdikleri batıyor! Mesela:

1994 Orange County temerrüdü, Asya ve Rusya mali krizleri, Long-Term Capital Management hedge fonunun 1998 çöküşü, 2001 Enron ve WorldCom iflasları ve özellikle de 2008 Mortgage krizinde kredi derecelendirme şirketlerinin büyük günahları olduğu ortaya çıktı.

Şunu yazmazsam olmaz: Amerikan Enron şirketinin, muhasebe kayıtlarında dolandırıcılık yaptığı 2001 yılında bilinip hisseleri keskin düşüşe geçmesine rağmen, bu kredi derecelendirme şirketleri iflastan dört gün öncesine kadar notunu “yatırım yapılabilir” seviyesinde tuttu.

Bu Ramazan ayında bol dua edin; ülkemiz bir daha Ramazan Kanunnamesi yaşamasın! Yoksa, çöküşü durdurmak imkansız hale geliyor.

Sizi kandırmalarına izin vermeyiniz:

Çağımız bilgi çağı değil...

Çağımız dijital çağı değil...

Çağımız iletişim çağı değil...

Aydınlanma Çağı ya da Akıl Çağı’ndan günümüzde Yalanlar Çağı’na geldik! Yani:

Çağımız yalancılık çağı!

Çağımız aldatma çağı!

Çağımız ikiyüzlülük çağı!

Gelişigüzel söylentilerden, pembe yalanlardan bahsetmiyorum. Gücünü pekiştirmek için ihtiyaç duyduğu alternatif gerçekliği yaratmak için hesaplanmış planlı-programlı yaratılan kandırmalardan bahsediyorum...

Özellikle ulusal güvenlik kurumlarının, korku yaratarak yaptığı çok fazla siyasi yalan tehlikeli sorun haline geldi. Tek kanıt aranmaksızın peşin peşin suçlu ilan edilerek milyonlarca insan katledildi dünyada...

Sanırım bu çağın, “Saddam Hüseyin bakteriyolojik silah geliştirdi” kara propagandası ile başladığını söyleyebiliriz. Ki arkası hep geldi; adaletsizlik dünyayı esir aldı/almayı   sürdürüyor...

Günümüzde yalanlar daha kolay, daha kabul edilebilir hale geldi ve ulusal ruha daha fazla yerleşti. Böylece:

Kargaşadan, sürekli savaştan, yasa dışı dijital gözlemden-istiladan, arama-el koyma gibi maruz kaldığımız sürekli gerilim durumunu normalleştirir olduk! Aslında buna mecbur bırakıldık. Yalancı bir sisteme karşı giderek daha savunmasız hale geldik!

İşte:

★★★

Çetin Doğan Paşa’nın başına gelen bunların sonucudur.

Balyoz kumpası...

28 Şubat kumpası...

Yedi yıldır hapiste.

İdam cezası kalkmasa belki darağacına sallandırılacaktı; 28 Şubat davasından müebbet ceza verildi!

Hakikat aranarak mı mahkûm edildi Çetin Doğan? Bin kez hayır.

Bu köşede defalarca 28 Şubat yazıları yazdım. Her seferinde 28 Şubat’ı ideolojik olarak analiz etmek ile yargısal değerlendirmenin ayrı tutulması gerektiğini belirttim.

Siyasetin kan davasına dönüştürülerek mahkemelerin buna alet edilmesi ilk değil kuşkusuz. Dün de güçlü, ayrıcalıklı ve kendilerini hak sahibi hissedenlerin işkence tezgahları, idam sehpaları, faili meçhul cinayetler gibi ne vahşetler yaptığını yaşadık.

Ama şunu da gördük; uzun vadede güçlüler de güçsüzler kadar savunmasız hale geliyor.

Heyhat! AKP eleştirdiğine benzedi. “Düşman ceza hukuku” AKP elinde “silaha” dönüştü.

85 yaşında bir emekli asker, hasta olmasına, ağır ameliyat geçirmesine rağmen inatla hapiste niçin tutulmakta? Öç alma dışında bunun tek açıklaması yok.

AKP’nin bu sert tutumuna şaşırmıyorum. Beni asıl şaşırtan başka:

★★★

Şaşırdığım, toplumun korkunun doğurduğu yalana bu derece inanması. Ya da “inanmak” demeyeyim; inanmış gibi yaparak sessizliğini, tepkisizliğini sürdürmesi...

Evet kimsecikler, ustalıkla örülen yalana karşı bir cephe açma gönüllüsü değil.

Bu sebeple:

Ülkemizde, “her koyun kendi bacağından asılıyor” hâlâ...

Ülkemizde, “bana dokunmayan yılan bin yıl yaşasın” anlayışı hâkim hâlâ...

Yalan çağı Türkiye’de hayli hızlı ilerledi/ilerliyor. Toplumsal travma her geçen gün büyüyor. Gerçeğin kaybı özgürlüğün kaybıyla sonuçlanmayı sürdürüyor.

Ulusal güvenliği korku aracına/ “kriminal” hale dönüştüren otoriter iktidarlar, kitleleri örgütsüz bir başına bırakma stratejisini başarıyla uyguluyor. Şiddet içermeyen protesto geleneği bile yok edilmeye çalışılıyor...

Yani:

Mesele sadece 85 yaşındaki bir komutana hapiste acı çektirilmesinin çok ötesinde:

Çetin Doğan hapiste değil, bizler dört duvar arasındayız!

Özgürlüğümüzü korumak istiyorsak, o zaman gerçeğin peşinden gitme konusunda ciddi  yükümlülüğümüz var.　

Aslolan bizlerin yalan kuşatılmışlığını yarmamızdır...

Kurtuluşun yolu, insanlığı kaybetmemekten geçer çünkü...

Şundan şüpheniz olmasın:

Karanlık dönemler elbet biter.

İyilik kötülüğe, gerçek yalana mutlak galip gelir...

“Kavakcı” aile biyografisi yazmak isterdim.

Sadece üç kardeş Kavakcılar değil:

-Milletvekili, büyükelçi Merve Kavakcı...

-Milletvekili, tercüman Ravza Kavakcı...

-Modacı Elif Kavakcı...

Keza:

Babaları (İslam hukuku kürsüsünde Türkiye’de ilk profesör) Yusuf Ziya Kavakcı, anneleri öğretim üyesi Gülhan Kavakcı... (Kavakcıların ABD günleri, Fethullah Gülen övgüsü vs. vs.)

Ayrıca:

Dayı ailesi Güngenler...

Yerli yabancı damatlar...

Üçüncü kuşak Kavakcılar; Fatıma Gülhan Abushanab, Mariam Kavakçı, Erva Kan, Janna, Sidra diye uzayıp gidiyor...

Erdoğanlar, Kavakcı ailesini çok seviyor, milletvekili, büyükelçi ya da Külliye’ye danışman veya modacı yapıyor her birini. Kavakçılar da Erdoğan gibi Gürcü kökenli… İmam Hatip Okulu döneminde Erdoğan’ın İngilizce öğretmenliğini Gülhan Kavakcı’nın yapmış olmasının da sıcak bakışta etkisi vardır belki...

Damatların işlerine filan girmeyeyim... Yazdığım gibi Kavakcılar’ın “soy kütüğü” yazılmalı. Türkiye’nin son 25 yıllık siyasetinde (Amerikan vatandaşlıkları vs.) hep konuşuldular, tartışıldılar. Neler yaşandı. Sanırım hiçbir muhafazakâr aile, (CHP milletvekili eş gibi evlilikleri vs) “politik magazinde” bu kadar yer almadı...

Neyse, geleyim uzun girişi yazmamın sebebine:

★★★

Dr. Fatıma Gülhan Abushanab...

Merve Kavakcı, 1988 yılında ABD Teksas Üniversitesi birinci sınıfta okurken, Ürdün asıllı Amerikan vatandaşı Ali Ahmad Abushanab ile 20 yaşındayken evlendi.

Evlilikten doğan Fatıma Gülhan’ın çocukluğu ABD-Türkiye arasında geçti. Akademisyen oldu. 2018 yılından itibaren Külliye’de danışman olarak görev yapıyor...

Beş ay önce “Müslüman Realist” kitabını çıkardı. (Kitabını, “Nenne” dediği anneannesi Gülhan Kavakcı’ya ithaf etti. Kitabın teşekkürler bölümünde -hayatta olmayan büyük dayıları vs- tüm ailesinin adını geçirirken, bir ismi yazmaması dikkatimi çekti: Babası Al Ahmad Abushanab!)

“Müslüman Realist” kitabı ilgimi çekti, okudum...

Yıldırım Beyazıt Üniversitesi Uluslararası İlişkiler Bölümü’nde öğretim üyesi Dr. Abushanab’ın yazdıklarına şaşırdım: Tarih bu kadar tahrif edilmez/bozulmaz!

Mesela diyor ki:

-“11 Eylül sonrası dünya düzeninde Türkiye’nin söyleminde ve duruşunda bir dönüşüm olmuştur. Bu, Türkiye gibi bir ülkenin Batı egemenliğindeki Orta Doğu politikasını dengelemek üzere iç siyasi etkisini artırması için kesinlikle belirleyici andı...

-“Türkiye Cumhuriyeti’nin Irak’taki savaş karşısında sağlam duruşu sergileme yönünde hareket etmesi bakımında önemli andı...”

Devam ediniz okumaya; turpun büyüğü heybede:

★★★

Yazara göre, 1 Mart 2003 tezkeresinde AKP hükümeti bakın ne yapmıştı:

-“AK Parti parlamenter sistem içinde cesur adıma imza attı. Cesurdu, çünkü ülkenin müttefiki ABD’ye karşı geldiği, artık sadece ‘Batı temelli’ gündemi tatmin edecek işlevi olan aktör olmayacağı konusunda kararlıydı...

-“AK Parti, çok sayıda sivilin hayatını kaybedeceği bir savaşta ateşi körüklemek yerine bölgesel istikrar konusunda kararlı bir duruş sergilemek istiyordu.”

Yazara sormak lazım; hangi AKP?

Başını Erdoğan’ın çektiği liberal-muhafazakar-FETÖ ittifakı, tezkerenin kabulü için çırpındı.

Oylamada 250 ret, 264 kabul, 19 çekimser oy kullanıldı. 267 salt çoğunluğa ulaşılamadığı için tezkere kabul edilmedi. Kabul oyu verenlerin hepsi AKP milletvekiliydi.

Bir akademisyen “Müslüman Realist” adını verdiği kitabında tarihi nasıl bu derece çarpıtır?

Kitap, Müslüman liberal kimliği inşası için salt Erdoğan propagandası içermekte!

ABD-Avrupa etkisiyle yapılan Suriye ve Libya tezkere hatalarını da görmek istemiyor Dr. Abushanab, hakikati değil tahayyülü yazıyor...

Cahil sendromu/ Dunning-Kruger etkisi, her şeyi bildiğini zanneden ve bunu her ortamda dile getiren yetersiz bilgiye sahip kişilere denir!

“Senin için en iyisini ben bilirim”...

Bildiğini sananlara hakikati anlatmak zor. Bunu güzel tanımlamışız, “cahil cesareti.”

Sadece ekranlarda kimi konuşan kafaları kastettiğimi sanmayınız. “Akademisyen” kimliğiyle yazılan bazı kitaplarda da bilgiye dayanmayan yanlılık karşımıza çıkıyor. Mesela: Atatürk devrimlerini çağdaşlık dışına çıkarıp, Batıcılık olarak gösterilmesinin nedeni propaganda yapmaktır. Yazık.

Size soru sormak istiyorum. Aşağıdaki bilgiler hangi lider döneminde ders müfredatında vardı:

-“Osmanlı Kayı boyunun kökeni Moğol baskısı nedeniyle Horasan’dan Anadolu’ya gelmiş Türklere dayanır...

-“Osmanlı çöküş süreci; 1683 Viyana Savaşı, Kutsal Lig karşısında alınan yenilgiler ve ilk büyük toprak kayıplarının yaşandığı 1699 Karlofça Antlaşması diziniyle başlar...

-“Osmanlı-Rus savaşları ve Avrupa devletleri karşısında alınan tüm yenilgiye sebep iç sorunların temel nedeni; Üçüncü Selim (1789-1807) ve İkinci Mahmut’un (1808-1839) modernist yaklaşımla ıslahat teşebbüslerine rağmen, yeniçerilerin serkeşliği, ayânların devlete karşı bağlılık ve sadakat duygularının zayıflığıdır...”

Osmanlı tarih dersini uzatmayayım...

★★★

Keza:

Ders/müfredat kitaplarının diğer ortak vurgusu; 1839 Tanzimat ilanı ve onun sonuçlarıydı. Osmanlı’nın  ekonomik-kültürel modern ihtiyaçlarının yapılandırılmasında, Tanzimat döneminde gerçekleştirilen reformların temel teşkil ettiği konusunda konsensüs mevcuttu...

Tekrar soruyorum: Bu modernist uzlaşı hangi lider döneminin ders kitaplarında mevcuttu?

Eminim büyük çoğunluk “Atatürk” yanıtını verecektir! Hayır yanılıyorsunuz:

Bunlar, 1876-1909 yılları arasındaki Osmanlı tarihi yazımının ders müfredatında vardı! Yani, İkinci Abdülhamit döneminde...

Ki sadece bu değil:

- Geleneksel okuma yöntemini değiştirip, Arapça öğretiminin yanı sıra Osmanlı Türkçesi (nesih, talik, divanî ve rika) okuma-yazma kurallarını müfredata koyan oydu...

- “Türk adının muhteşem bir ırka mensup olduğunu” yazan ders kitabına itiraz etmeyen oydu. (Bakınız: Selanikli Tevfik’in “Osmanlı Tarihi.”)

- Sansürcü kimliğiyle bilinmesine rağmen coğrafya dersinde, “hükûmet-i mutlaka”, “hükûmet-i meşrûta” ve “hükûmet-i cumhûriyye” öğretilmesine karşı çıkmayan oydu...

- İlköğretimi zorunlu yapan oydu...

- Okullaşma rekoru kıran oydu. (Örneğin, 1877’de İstanbul’da sadece 200 modern ilkokul varken, 1905 yılında 9 bine çıkardı. 33 yıllık saltanatı boyunca her yıl ortalama 400 ilkokul açtı.)

Yani: İkinci Abdülhamit dönemi eğitim anlayışına genel olarak bakıldığında reformcu/ modernist yönün ağır bastığı görülür...

★★★

“Batılılaşma” denildiğinde...

“Batı öğretim müfredatı” denildiğinde, “modernleşme” denildiğinde...

“Türk” denildiğinde, “Türkçe” denildiğinde İkinci Abdülhamit’in yaptıklarını “muhafazakâr akademi” görmek istemiyor.

Maarif Nazırı Saffet Paşa, 1879 yılında kaleme aldığı yazısında; “Reform yoluna ciddi ve samimi olarak girmedikçe, Avrupa medeniyetini bütün ile almadıkça, devleti medeni bir Avrupa devleti haline getirmedikçe Türkiye’nin Avrupa’nın müdahalelerinden ve efendiliğinden kurtulamayacağı” görüşündedir! Bu aynı zamanda padişahın da görüşüdür. Atatürk gibi Osmanlı paşaları bu müfredatla yetişti...

Kuşkusuz -kız mektepleri açmasına rağmen- kadına bakışı vs farklı olmakla birlikte Cumhuriyet bu Osmanlı müfredatının takibini yaptı...

İkinci Abdülhamit-Atatürk karşılaştırması yapmaktan müfredat üzerinde nitelikli tartışma yapamıyoruz. Oysa. İkinci Abdülhamit de bizimdir, Atatürk de bizimdir...

Osmanlı’dan Cumhuriyet’e asıl müfredat üzerinde durmalıyız. Yoksa, milli eğitim bakanını değiştirmek gibi palyatif çözümler ile eğitim-öğretim sorunumuz ortadan kalkmaz.

Gündemde ne var; ekonomik krizinin yarattığı emekli maaşı gibi geçinme sorunu...

Çoğu kişi “sol-sağ ayrımı” üzerine tartışmayı gereksiz buluyor; “bu mudur şimdi meselemiz?”

Tam da budur: “Hastalığı” teşhis etmek ve bunu iyileştirecek “ilacı” aramak!

Soruna dair sebep sonuç ilişkisini ideolojiden bağımsız düşünemezsiniz. Peki, “hangi ideoloji?”

Terim, Fransız aydınlanmacı Antoine D. Tracy tarafından 1796 yılında “fikirler bilimi” olarak kavramlaştırıldı: Halkın, akıl dışılığına karşı rasyonel fikir sistemi geliştirmesini sağlamak...

Sonuçta:

Kapitalizm, sosyalizm, liberalizm, faşizm gibi ideolojilerin gelip dayandığı temel; Rönesans ve reform ile başlayan aklı yüceltici “aydınlanma” süreci oldu.

Günümüze kadar devam eden bu tarihsel yolculuk; değişmez kabul edilen varsayımlardan, önyargılardan kurtulmayı ve bilgiye-bilime yönelik kabulü geliştirmeyi amaçladı.

İnsanoğlu hem düşüncesinde hem toplumsal yaşamında köklü değişimler yarattı.

İşte... Bu noktada tartışma açmak istiyorum:

İdeolojinin (liberal, sosyalist, faşist) ve rejimin adına ne derseniz deyin; aydınlanma çağı insanoğluna “cennet” getirdi mi?

Ki, bu soruyu sormak bile bugün solda saldırıya uğranmasına sebep oluyor!

★★★

Sol ilerici ise, hakikatle yüzleşmek zorunda.

Yaşanılan tüm krizlerin, savaşların tek müsebbibi olarak salt kapitalizmi görmek yanıltıcı değil mi? Dini “doğma” gören aydınlanmacılar, aslında zamanla “doğmaya” dönüşen düşünceler dizini yaratmadı mı?

Aydınlanma paradigması/modeli/çemberi içinde insanoğlunun siyasi-ekonomik-kültürel düşüncesi ve eylemi dönüp duruyor.

İnsanoğlunun tarihsel hiçbir kazanımını reddetmiyorum; ancak bitmez tükenmez sorunların çözüme dair ezberleri aşmak gerektiğini düşünüyorum. Debeleniyoruz. Usulde/temelde/ilkede hata yapan, esasta/özde hataya mahkumdur oysa...

Sovyetler Birliği dağılırken rahmetli Hasan Yalçın dedi ki:

-“Kafamızı duvara vuracağız, düşeceğiz ama kalkıp tekrar yürüyüşe devam edeceğiz.”

Bu yüksek iradeye itirazım sadece “yola” dair! İnsanoğlunun iyi bir dünya yaratma hedefine saygı duyuyorum ancak diyorum ki; “yol” üzerinde düşünmek gerekmiyor mu? Ya “yol” hep çıkmaza götürüyorsa!

Bu tartışmaya, neredeyse artık muhafazakârlığa dönüşen aydınlanma dayatmasıyla başlamak gerekmiyor mu?

Nasıl bir Avrupa merkezi tarihçilik var ise kökünü (Sokrates, Platon, Aristo vd) Yunan ve (Cicero, Seneca vd) Roma’dan alan Avrupa merkezi aydınlanma felsefesi yok mu?

Çin veya Hint felsefesi nerede?

Hume, Descartes, Diderot, Leibniz, Kant, Rousseau, Locke, Spinoza, Voltaire vs biliyoruz... Peki, Meksikalı, İranlı, Arap kaç filozof okuduk?

Batı paradigmasını sorgulamak gerekmiyor mu? Sorusuz sol olmaz.

★★★

“Hiçbir şeyin anlamı ve değeri yoktur” demiyorum; nihilist değilim.

Yeni paradigma arıyorum.

Kara Kutu kitabım çıktığında faşist körlüğe varan dayatmayla karşılaştım. Kapitalizmin tıbbi bilgiyi, bilimi sömürüsüne nasıl araç yaptığı sorusu çok solcunun kafasında yok!

“Bilim” denen -örneğin- bioteknolojinin veya biopolitikanın tarihte görülmemiş boyutta, insan varoluşunu ve toplumsal yapıyı tehdit ettiğini inatla görmüyor sol.

Evet, insanın bedeni üzerinden köle yapılmasının, “bilim” diye yutturulmasını kavrayamıyor...

Bu büyük kandırmaya solcuların sesini çıkarmasının sebebi, sorgusuz kabul ettiği bilim fetişizmi... Sadece insanoğlu dinle mi aldatılıyor sanıyorsunuz...

En başa dönersem:

Sol-sağ ayrımı vardır. Fakat ilerici sol, başkalarının ayağıyla yürümekten vazgeçip -kazanımlarını reddedemeyeceğimiz- Batı merkezi düşünce kulübü üzerine tartışma başlatmalıdır...

Liberalizmi, faşizmi, sosyalizmi, “aydınlanma çemberi” içinde kalarak aşmanın mümkün olmadığını daha kaç kez deneyimleyeceğiz?

Nihayetinde bu, devrimci solu sağcılaştırıyor...

Ortada kapsamı, derinliği, süresi bitmek bilmez yapısal kriz var:

Krizin köküne dair görüşünüz...

Krizin sonucunu iyileştirmeye dair görüşünüz...

Yani:

Sebep sonuç ilişkisine dair fikriniz/ çözümünüz solcu mu, sağcı mı olduğunuzu ortaya koyar!

Mesela, iktisadi krizin yükünü emekçiler sırtına yükleyen parti, sağcıdır...

Mesela, en tepedekilerin gücü ve zenginliği ile geride kalan diğer büyük kesimler arasındaki gelir uçurumun devamından yana politikaları savunan sağcıdır...

Küresel sömürü düzeninin üzerini “sınıf yok” “emperyalizm dönemi bitti” diyerek örtmek isteyen sağcıdır...

Öte yandan:

Yaşanan iktisadi sorunların sermaye krizi olduğunu söyleyen soldur. Örnek vereyim: 2008 finans krizinden sonra, “bankalar kurtarıldı biz satıldık” diyerek New York’taki Wall Street’i işgal etmek isteyen soldur. Evet, teslim olmayan ileriyi savunan soldur.

Ve ama solda düşüncel karışıklık çıktı:

Yeni toplumsal düzene dair “reçete” konusunda sol yıllar içinde bölündü. Alternatif “reçeteler” ileri sürüldü ve hayata geçirildi.

Mesela, sosyal demokratlar “hastalığın ilacını” kapitalizm içinde ararken, “biz yüzde doksan dokuzuz” diyen diğer sol çözümün ancak kapitalizmin kökten kaldırılması (ve kesintisiz devrim/ sürekli değişimle) mümkün olduğunu ileri sürdü/ sürüyor...

★★★

Marks’ın teorisiyle “doğası gereği elbet çökecek” kapitalizmin, her büyük krizi “makyaj” yaparak atlatması ve buna karşın Sovyetler Birliği merkezi planlamasının çökmesi (Çin’in kendine özgü kapitalizme yönelmesi) solda kafaları karıştırdı!

Örneğin:

Geniş kitleler aleyhine gelir dağılımın bozulmasını umursamayan, sosyal adaleti unutan, halka kemer sıkmayı dayatan, örgütlü emeğe saldıran yeni muhafazakâr neoliberalizmi hayata geçiren sosyal demokrat partilere bugün sol demek mümkün mü?

1890-1914 yılları arasında altın çağını yaşayan (Lenin bile partisine bu adı koydu) “sosyal demokrat” kavramı, bugün utanılacak post modern isme dönüştü. Marks, döneminde lekeli gördüğü “sosyalist” yerine “komünist” adını kullanmıştı! Ki bu isim de 1919-1991 yılları arasında yükselişi ve düşüşü yaşadı. Bunu şimdi “sosyal demokrat” ismi yaşıyor!

Görüyoruz: Dünyada çok parti isim değişikliği yaptı/ yapıyor. İsimleri farklı olsa da dünyadaki sosyal demokrat partilerin büyük çoğunluğu hayal kırıklığı yaşattı/ yaşatıyor.

Sosyal demokrat partilerin “seçim tutulmasına” maruz kalması vs. politik kimliksizliğe sebep oldu/oluyor. Vs.

Yığınlar bu nedenlerle “sol -sağ kalmadı” diye düşünüyor! 

Bu psikolojik propagandanın yayılmasının nedeni, örgütsüz toplumsal yapı oluşturmak...

★★★

“Sol ve sağ tarihsel sona gelmiştir” anlayışının özünde toplumsal eleştirinin/hakiki muhalefetin önüne geçmek var. Açayım:

Günümüzde sokağın önderliği nasıl olumsuz metafor olarak kullanılıyor ise toplumsal her türlü örgütlülük de olumsuzluk olarak gösteriliyor.

Diğer yanda zenginler son derece örgütlü! Mesela:

Dünyanın geleceğine dair stratejilerin belirlendiği Davos’taki Dünya Ekonomik Forumu olumluluk olarak gösteriliyor...

Davos’a alternatif “kapitalizmden sonra hayatı arayan” Dünya Sosyal Forumu hakkında ise olumsuzluk propagandası yapılarak örgütlenmesi önüne geçildi...

Sadece sosyal demokrasi değil. Neoliberalizmin ideolojik hegemonyası tüm solu allak bullak etti. Mesela:

Nostaljik özlemlerin/bilindik tekrarların gerçekçi çözümler getirmediği solda inatla görülmek istenmiyor. Belli dönemlerde yaşanılan kahramanlıklar, direnişler, gösteriler geçici zafer kazanabildi ama nihayetinde (Türkiye’de olduğu gibi) “şanla dolu yenilgiler” mevcut muhafazakâr statükonun işine yaradı.

Günümüzde dünyadaki çok partinin itibar kaybı solun, tarihi sona vardığı anlamına gelmez. İlericilik bitmez.

Devam edeceğiz.

Daha ortada “ideoloji” kavramı yokken, “sol” ve “sağ” terimleri ilk kez 1789 Fransız Devrimi sırasında ulusal meclis üyelerinin oturumuyla başladı:

Meclis başkanının sağında dine, krala sadık eski rejim destekçileri, solunda ise radikal devrimciler oturdu.

1791’den itibaren ulusal meclis üyeleri değişse de saflaşma sürdü; “yenilikçiler”, “ılımlılar” merkezde ve solda, kendilerine “anayasanın vicdanlı savunucuları” diyen eski rejim savunucuları sağda oturdu.

Zamanla “burjuvazinin aristokrasiyle uzlaşmasıyla” bu kavramlara “aşırı sağ”-“aşırı sol” ve “merkez sağ”-“merkez sol” terimleri eklendi...  

İşçi sınıfı 1848 Devrimi günlerinde saflaşma “demokratik sosyalistler” ile “gericiler” olarak isimlendirildi.  

1871’de Üçüncü Cumhuriyetin kurulmasıyla birlikte terimler siyasi partiler tarafından benimsendi: Cumhuriyetçi Sol, Merkez Sağ, Merkez Sol, Aşırı Sol (1876) ve Radikal Sol (1881)... Vs. Vs.

Şunu da belirtmeliyim: “Sol” ve “sağ” kelimeleri ilk başta muhalifleri tarafından hakaret olarak kullanıldı. Gerçekte soldakiler kendilerini sıklıkla “cumhuriyetçiler” sağdakiler ise kendilerini sıklıkla “muhafazakâr” isimlendirdi...

★★★

“Sol” ve “sağ” kelimelerinin kullanımı Fransa’dan diğer ülkelere yayıldı. Örneğin, İngiliz siyasetinde “sağ” ve “sol” terimleri ilk kez 1930’ların sonlarında İspanya İç Savaşı’na ilişkin tartışmalarla kullanıma girdi. İlginçtir İspanya İç Savaşı sırasında faşist falanjistler, “sağ” ve “sol” kavramların olmadığını (senkretik politikayı) ilk savunan siyasi hareket oldu!

Dünyada genel olarak sol kanat özgürlük, eşitlik, kardeşlik, insan hakları, ilericilik, reform ve enternasyonalizm gibi fikirlere, sağ kanat otorite, hiyerarşi, düzen, yurtseverlik, görev gibi kavramlara vurgu yaptı.

İki kavramın her ülkede farklı anlamları olduğunu da belirtmek lazım:

Eskiden çoğunluk ayrımın temel faktörünün “sınıf” olduğundan yanaydı. Özellikle Batı’da kapitalist ekonomiler geliştikçe, aristokrasinin yerini burjuvazi aldıkça, Avrupalı işçi sınıfı sömürgelerden gelen rantlara “ortak” edildikçe “sınıf” vurgusunu azalttı.

Hele Sovyetler Birliği’nin dağılmasıyla Batı siyasi partilerinde köklü değişim gösterdi. Batılı/Batıcı partilerin ekonomi-politik tavırlarında sol ile sağ arasında ideolojik fark kalmamaya başladı. Ayrım; otoriterlik, laiklik, cinsiyetçilik, feminizm, çevre kirliliği, etnisite gibi konulara kaydı...

Örneğin:

★★★

Neoliberalizmin soldaki/ “Üçüncü Yol”  temsilcisi Tony Blair 2006’da İngiltere başbakanı iken siyasetteki ana ayrımı sol-sağ değil, açık-kapalı olarak tanımladı. “Açık” seçmenler kültürel olarak liberal, çokkültürlülük ve küreselleşmeden yana olma eğilimindeyken, “kapalı” seçmenler kültürel olarak muhafazakâr, göçe karşı olmak gibi korumacılıktan yanaydı!

Yani... Siyasi tavır salt sosyo-kültürel konular üzerinden yapılmaya başlandı. Sıklıkla tek sol-sağ ekseninin siyasi görüşlerdeki çeşitliliği tanımlamak için yetersiz olduğunu ileri sürüldü.

“Eşitlikçilik” gibi sosyal adalet talepleri unutuldu. “Emperyalizm” komplocu düşünce gösterilmeye başlandı!

Ve dünyanın dört yanında her görüşü kapsayan ve adına “büyük çadır partileri” denen yapılar ortaya çıktı.

Keza: Aşırı sol ve aşırı sağın karşıt uç değil, benzer olduğunu ileri süren “at nalı teorisi” ortaya atıldı!

Sonuçta:

Kendi ideolojisinin mümkün olan tek siyasi görüş olduğunu iddia edenler, sol ve sağ kavramlarının “tedavülden kalktığını” ileri sürdü!  

“Alain” müstear adını kullanan Fransız düşünür E. Auguste Chartier’in 1931’de sözünü yazmalıyım:

-“İnsanlar bana sağ partiler ile sol partiler ayrımının hâlâ anlamlı olup olmadığını sorduklarında aklıma gelen ilk şey şu: Bu soruyu soran kesinlikle solcu bir kişi değil.”

Tartışmayı sürdüreceğim..

Günümüz siyasi muhafazakârların düşünsel formasyonu Soğuk Savaş döneminde oluştu/ oluşturuldu. O dönem sağ fikriyatın üzerinde uzlaştığı konuların en başında geleni; “devletin ve milletin varlığına düşman” sandığı komünist karşıtlığı idi.

Zamanla bu paranoyaya dönüştü: “Sol büyürse Sovyetler Birliği, Türkiye’yi işgal eder!”

Bu komploculuk 1970’lerde zirve noktasına ulaştı.

Her solcu “Rus uşağı” idi.

Her solcu “vatan haini” idi.

Sağ düşüncenin en tipik toptancı tavırlarından biri aydın nefreti oldu. Onlara göre entelektüel, süslü laflarla konuşup yazarak doğruları gizleyen “sahte-aydın” halktan kopuktu ve Batı taklitçisiydi, milli değerlere uzaktı!

Soğuk Savaş’ın psikolojik harp metotları/ “cadı avı” yöntemleri ABD’den “ithal” edildi: McCarthycilik!

Yani: Komünizm tehdidi bahanesi sürekli ön plana çıkarılarak, -sol olsun veya olmasın- tüm muhalefeti suçlamalar/karalamalar ile karşı karşıya bırakmak!

Osmanlı’nın son döneminde doğan ve daha “emekleme” dönemini yaşayan aydınlar (işsizlik, suikastlar, işkenceler, hapisler ile) kör testereyle biçildi.

Bu saldırılar her türlü muhalif fikri hedef yaptı. Cehalet büyütüldü...

İşte... Bugün her muhalif görüş altında “güç odakları/ üst akıl” aranmasının sebeplerinden biri, Soğuk Savaş siyasal ikliminin sonucudur...

★★★

Türk muhafazakâr edebiyatının dönüşümünü; “Soğuk Savaş öncesi ve sonrası” diye ayırarak incelemek, ne demek istediğimi daha iyi anlamlandıracak...

Bir parantez açıp en uçtan örnek vermeliyim:

Sola yönelik sert ve kaba tavrın/ hesaplaşmanın Nihal Atsız’dan geldiğini düşünebilirsiniz. Ancak:

Genellikle kurmacaya dayalı eserlerine baktığınızda ana gayesinin “milli kimlik” oluşturmak olduğunu görürsünüz.

Mesela, fantastik “Bozkurtlar” romanı gibi...

“Bozkurt” gibi semboller üzerinden anlattıklarının amacı, “Türk kimlik haritası” yaratmaktı. Hedefi kuşkusuz Turan ideali idi.

“Destan” olarak yazdığı romanlarındaki kişi kadrosunda doğaüstü güçler taşıyan efsanevi Türk komutanlar veya Türk kahramanlar vardı: Alp Er Tunga, İstemi Kağan, Alp Arslan, Temüçin, Cengiz Kaan, Kültegin, Kür Şat gibi... (“Gökçen” gibi çok kız ismi de Atsız’ın romanları ile “moda” oldu.)

Atsız’ın “soy Türkçülüğü” zamanla “Türk İslam Sentezi”ne dönüştürüldü.

“Bozkurt” sembolü, yerini “Üç Hilal”e bıraktı.
“Bozkurtlar”, “Ülkücüler”e dönüştürüldü.
“Türkçü” yerine “milliyetçi” sıfatı tercih edildi.
“Türkçüler Derneği” lağvedildi; “Milliyetçiler Derneği” kuruldu. Vs.

Yani Soğuk Savaş’ta Nihal Atsız’ın “edebi muhalefeti” bile ılımlı bulundu, istenmedi..

Türk’ün yanına “Arap dini” konmasına karşı çıkan “katıksız Türkçü” Atsız bile Soğuk Savaş’ta tasfiye edildi! Çünkü:

Anti emperyalist Arap milli hareketi gibi “Türk yerli Baas” istenmiyordu. İstenen: Soğuk Savaş’a uygun anti komünist reaksiyoner -içi boşaltılmış- milliyetçi bir hareketti...

Evet: Bırakın solu veya muhalif aydını Soğuk Savaş’ın, “Türk insan tipi” yaratmayı hedefleyen Atsız’a bile tahammülü olmadı.

★★★

Toparlarsam:

Aradığım günümüz sağ muhafazakâr siyasetin ideolojik kökünü (mesela dilini) tartışmak. Çünkü, bu CIA merkezli “ithal sağ düşünsel inşanın” sonuçları hâlâ siyaset dünyasına hâkim! Ama işte bu sebeple, “anti emperyalizm” vurgusu/ söylemi sıklıkla yapılarak anti emperyalist olunmuyor!

Özellikle 1970’lerde akıtılan “kan hafızası” nedenleri üzerinde durmak şart. Ki, her muhalif hareketi “hain- düşman” görme sanrısından kurtulmak gerekiyor.

Mesela nobran politik dilin, düşünceden önce hareket etmesi ancak böyle son bulur.

Unutulmasın ki; bir liderin büyüklüğü, düşüncelerinin gücünde yatar...

Soğuk Savaş’ın yarattığı fikir yıkımından kurtulunmalıdır.

“Helalleşme” böyle mümkün olur.

Yazdım: Son dönemde Türk edebiyatı üzerinden yakın siyasi tarihimizin izini sürüyorum.

Bugün: Politik görüşü Soğuk Savaş döneminde oluşmuş Erdoğan ve Bahçeli üzerinde duracağım. Daha doğrusu o kuşağı etkileyen edebiyat dünyasının peşine düşeceğim! Örneğin, Osman Kavala konusunda iktidar ortakları niçin komplocu katı düşünceye/ sertliğe sahip?

Şaşırtıcı gelecek ama soruyu Osman Kavala’nın kayınpederi üzerinden yanıtlamaya çalışacağım:

Tarık Buğra adını, Türkiye sanırım TRT’de 1984 yılında yayımlanan Küçük Ağa dizisiyle duydu. Yazar Buğra, aynı isimli romanının senaryosunu da kaleme aldı.

Dönemi anımsatmalıyım; 12 Eylül darbesi ve ülkeye yeni sokulan neoliberalizm ideolojisinin “Ilımlı İslam” aracılığıyla topluma hâkim kılınmak istendiği devirdi…

Aralarında Tarık Buğra’nın da bulunduğu muhafazakârların kurduğu Aydınlar Ocağı teşkilatının “Türk İslam Sentezi” düşüncesi, 12 Eylül darbesinin dine bakış söylemine uygundu.

Askeri cunta, Tarık Buğra eserinin, Kurtuluş Savaşı mücadelesine toprak ağaları, eşraf ve din adamları ittifakının oluşturduğu “İslam birliği” anlayışıyla bakmasının TRT dizisi olmasında sakınca görmedi.

“Zat-ı Şahane’nin halife efendi’ni izinden gittiğinin” sürekli altını çizen, eserin baş karakteri din adamı Küçük Ağa, Kuvayı Milliye’ye tereddütle bakan biriydi. Öyle ki mecliste Mustafa Kemal’e muhalif İkinci Grubu ile diyalog halindeydi. Zaferden sonraki dönem konusunda kuşkuluydu. Vs.

Buğra’nın ideolojik psikolojik harbi bununla sınırlı değil.

★★★

Tarık Buğra’nın Soğuk Savaş’a uygun anti komünist “Gençliğim Eyvah” romanı üzerinde durmak lazım. (Ki “Yağmur Beklerken” ve “Dünyanın En Pis Sokağı” romanlarının siyasi tavrı da benzerdir.)

Günümüzde kimi sağcı politikacıların nobran/ sert “dillerinin”  izini bu eserde rahatlıkla bulabilirsiniz. Romanın baş karakteri “İhtiyar” sürekli anti komünist söylev çekiyor:

-“Sağ görüş, devlet koruyucudur.”

-“Eli silahlı komünist üzerinize gelir ve siz kendinizi korursanız size faşist derler.”

-“Marks koca bir eşektir.”

-“Lenin benzeri görülmemiş kancık demagogtur.”

Uzatmayayım; Buğra’nın siyasi tavrı-dili CIA imalatı sağ politik görüşe uygundu.

Şunu yazarken utanıyorum; Buğra’ya göre kimler devrimci oluyordu:

-“Orospulaşma yeteneklerine veya heveslerine kılıf arayan kız ve kadınlar.”

İğrenç cümleyi sadece tek cümleyle geçiştirmiyor, sürekli (diğer romanlarında da) yineliyor:

-“Ah bir bilsen; doğru dürüst bir fahişe olamayacak kadın, kız döküntülerinden ne sahne, ne radyo ve televizyon yıldızları çıkartmışımdır ben. (…) Aynı şey işte: Ha bunları türetmek ve üretmek ya da ilericiler, devrimciler, halkçılar, antiemperyalistler, sosyalistler, komünistler, Marksistler, Maocular, Troçkistler, Goşistler türetip üretmek…”

Hayat kimseyi evladıyla sınamasın; Buğra’nın kızı ve damadı Marksist oldu!

★★★

Tarık Buğra’nın tek derdi sol ile mücadele etmekti. Toplumsal “değişim” talebinden nefret etti. Herkese şüpheyle baktı, akla gelmeyecek çirkin komplolar ileri sürdü. Yazdıkları “slogan edebiyatını” aşamadı kuşkusuz; tüm kötülüklerin arkasında “bir takım politikacılar ve onların uydusu birtakım yazarlar çizerler” vardı. Mücadele, iyi insanlar ile solcular arasındaydı! Neler neler…

Fazla örneğe gerek yok…

Tarık Buğra tek değildi: Buğra’nın da köşe yazarlığı yaptığı Tercüman gazetesi başta olmak üzere bu yayınlar ile Soğuk Savaş döneminde yetişen “öteki mahalle” gençlerinin bugün komplocu kafaya sahip olmalarının izlerini buralarda arayınız.

Yani:

Osman Kavala’yı mahkum eden anlayışı doğuran; CIA tezlerinin kaba propagandasını yapan- komplolar yazan kayınpederi Tarık Buğralar/Aydınlar Ocağı oldu.

Ne ektiler ise o biçiliyor.

Günümüzde “şeriat” kadar muğlak/ çapraşık az kavram var.

Sözcüğün etimolojisine bakıldığında İslam’dan önce varlığı mevcut. Ki, “sari’ah” kelimesi Arapça gibi İbrani dilinde de “gidilecek yol” anlamında kullanıldı. (Şaşırtıcı değil her iki dilin kökü Aramice’dir.)

Kelimenin anlamı konusunda akademisyenler farklı görüş ileri sürdü: Kimileri “su birikintisine giden yol”, kimileri “kutsala uzanan yol” diye yorumladı. Bazıları ise, “hayvan iç organlarından fala bakmak” anlamında kullanıldığını iddia etti. Tartışmalar sürüyor...

Sözcükleri farklı olsa da dini anlamına gelirsek; Tevrat, İncil ve Kuran- Kerim’e göre “şeriat”,  Tanrı’nın yasası...

Şeriat kelimesi her ne kadar Allah’ın değişmez ilahi kanununa atıfta bulunsa da bu konuda da farklılıklar bulunuyor: Çünkü bu atıf, Müslüman alimlere göre fıkıh/İslam hukuku ile çelişiyor! Bir anlamda yüzyıllar boyunca şeriatın pratik uygulaması, İslam hukukçularının ortaya koyduğu fıkıh ile “zamana” uygulandı...  

Evet şeriat, tarih boyunca İslam’da geçerli tek hukuk sistemi olmadı. Geleneksel yargı, siyaset, ekonomi kararlarında yardımcı “kaynak” olarak yer aldı. Kur’an yanı sıra sünnet, akıl yürütme/ kıyas ve otorite kaynağı olarak görülen İslam alimlerin görüşleri/ icma ana dayanaklar olarak kullanıldı/ kullanılıyor...

Bu sebeple:

★★★

Günümüz Müslüman dünyasında şeriata yaklaşımlar büyük farklılıklar gösteriyor. Mezhepler, örgütler konusuna pek girmeyeyim. Zaten IŞİD’in bakışından haberdarsınız; şeriatı, propaganda aracı olarak kullanıyor.

İran ile Suudi Arabistan gibi ülkelerin farklı şeriat uygulamalarını biliyorsunuz. 

Irak, Pakistan, Cezayir gibi ülkeler anayasalarına şeriatı “yasaların ana kaynağı” diye koysalar da, nihai kararları seçilmiş parlamentoları veriyor. Mahkemelerde din alimleri görev yapmıyor!

Ya Türkiye?

Hırsızlık yapanın kolu kesiliyor mu?

Başörtüsü takmayana ceza veriliyor mu?

Zina suçunda dört yetişkin erkek tanıklığı aranıyor mu?

Dinden dönenler idam ediliyor mu?

Faiz veya alkol konusuna girmeyeyim! Türkiye laik bir hukuk devleti...

Keza:

Strazburg’daki Avrupa İnsan Hakları Mahkemesi birçok davada şeriatın “demokrasinin temel ilkeleriyle bağdaşmadığına” karar verdi.

Öte yanda Kahire konferansında İslam İşbirliği Teşkilatı, insan haklarına (eşcinsel karşıtlığı gibi) ancak İslam ile uyumlu olması halinde saygı gösterebileceğini beyan etti.

★★★

Amerikan düşünce kuruluşu Pew Araştırma Merkezi tarafından 39 ülkede yapılan “Şeriat yönetimi ister misiniz” anketine “evet” diyenlerin oranı şu oldu:  

Afganistan (yüzde 99), Irak (91), Malezya (86), Pakistan (84), Fas (83), Bangladeş ( 82), Mısır (74), Endonezya (72), Etiyopya (65), Mali (yüzde 63), Tunus (56) Kırgızistan (35), Tacikistan (27), Arnavutluk (12)  Türkiye (12), Kazakistan (10), Azerbaycan (8)...

En başta belirttiğim gibi “şeriat” kavramının anlaşılması daima zor oldu, uygulamaları hep tartışıldı. Örneğin, Osmanlı’da ulemanın şeriat yoluyla saltanatı kontrol etmesi, bazı kararlara zorlama yapıp yapmadığı gibi.

Ama... İşin gözden kaçırılmaması gereken manevi yönü var:

Şeriat, sadece yasal hüküm değil; ülkemizdeki çoğu Müslüman’a göre, derin ve ahlaki metafizik prensipler taşıyan yaşam anlamına sahip. Klasik hisbe doktrini gibi; Kur’an, iyiliği emreder, kötülükten men eder.

İtibariyle... Şeriat zamanla hukuki anlamından çok ülkemizde “Müslüman kültürünü yaşama” anlamına dönüştü...

Bu nedenle insanlar şeriata yönelik hakareti, dinine/ İslami değerlerine küfür görüyor.

Kabalığa ne gerek var. Farklı görüşte olmanız gerek Atatürk, gerekse İslami değerlere hakaret etmeniz anlamına gelmez...

Gomidas, dünyada Ermeni “soykırımı kurbanı” olarak gösterilen müzikolog, besteci...

1915 tehcirinde İstanbul’da gözaltına alındı, Çankırı’ya sürgüne gönderildi. Yaşadığı travma sonucu İstanbul’daki La Paix hastanesi ve ardından Paris sanatoryuma yatırıldı. Yaşamının son yirmi yılını burada tamamladı...

Ermeni diasporasının propaganda aracına dönüştürdüğü Gomidas’ın hayatı iki yıldır İstanbul tiyatrolarında oynanıyor. Hatta bu tiyatro oyunu, dört ödül aldı...

Öte yandan:

“Qral û Travis” (Kral Travis) oyununun ise Kürtçe sahnelendiği için Gaziantep’te olduğu gibi İstanbul’da da yasaklandığı yazıldı. Kürtçenin okullarda seçmeli ders olduğu, Kürtçe yayınların-tv’lerin olduğu ülkede Kürtçe oyun niye yasak olsun?

Merak ettim, “acaba dil değil, senaryosu yüzünden mi” diye? Senaryo açıklaması şöyleydi:

-“Travis Pine 50’li yaşlarda ABD’de yaşayan işsiz, huysuz bir adam. Ülkesindeki krizlerin sorumlusu olarak gördüğü ABD başkanına mektuplar yazıyor. Başkanın mektuplardan dolayı psikolojik sorunlar yaşaması üzerine FBI ajanı Tom Walker, mektup yazmaması için Travis Pine’ı ziyaret ediyor. Travis ve Walker’ın pazarlığı, yozlaşmayı gözler önüne sererek oyunun komik hal almasına sebep oluyor.”

Tanıtımına göre, mizahi oyun...

O halde:

“Gomidas” oyununa ses çıkarmayan devlet, “Qral û Travis” oyununu niçin yasakladı? Ki sonra yasaklama kararını kaldırdı.

Konum bu iki tiyatro oyunu ile sınırlı değil. Bir bakış açısını yazmak:

★★★

Geçen yıl yayınlanan “Affetmenin Politikası” kitabını bu hafta sonu okudum...

Kitap, ülkemizdeki yakın siyasi tarihi gözden geçirerek özür dilemenin, bağışlamanın, helalleşmenin, yüzleşmenin mümkün olup olmadığını tartışmaya açıyor...

Politik bir söz olarak “helalleşme”, geçen seçimde Kılıçdaroğlu kampanyasında sıklıkla kullanıldı... Ki hatırlayınız; 2013 yılında “çözüm süreci” olarak adlandırılan dönemde Öcalan ve Erdoğan’ın dilinden düşmemişti...

-“Zaman ihtilafın, çatışmanın, birbirlerini horlamanın değil, ittifakın, birlikteliğin, kucaklaşma ve helalleşmenin zamanıdır.”

Sonuçta:

“Çözüm süreci” rafa kaldırıldı ve Kılıçdaroğlu seçimi kazanamadı.

-Sedat Peker’in bile dilinden düşürmediği- geçmişle yüzleşmeyi hedefleyen “helalleşme” artık tamamen siyaset gündeminin dışına mı atılacak? Sadece cami avlusundaki tabut başında söylenen dini içerikte mi kullanılacak: Hakkınızı helal ediyor musunuz?

Oysa:

Erdoğan ve Sisi’nin tokalaşıp ittifak kurması helalleşme değil mi? Bu uzlaşmayı sağlayan güç ne?

Ve Türkiye’deki helalleşmenin önündeki engel ne?

Bilinir ki:

Helalleşme birbirini anlamaya çalışmakla başlar ve sorunlar ancak böyle çözülür...

Kitaba  tekrar dönersem:

★★★

Affetmeyi/ helalleşmeyi/ yüzleşmeyi temel alan kitaptaki makalelerin tümünde gördüğüm şu: Tek yanlılık.

Sebep göz ardı edilerek salt sonuç üzerinden “helalleşme” olur mu? Hele hele... Kitap, 2015-2016 “hendek eylemlerini” sonuçları üzerinden değerlendiriyor. PKK’nın “çözüm sürecine” son veren iktidara yönelik “savaş emrinden” hiç söz etmiyor!

IŞİD’in yaptığı 10 Ekim 2015 Ankara Gar saldırısından bahsediyor ama PKK’nın yaptığı 13 Mart 2016 Ankara Kızılay katliamından bahsetmiyor! Kitapta PKK terörüyle ilgili tek cümle yok...

Eğer siz “helalleşmekten” bahsediyorsanız Türk’ün acısına-yasına sırtınızı dönemezsiniz! Devlet şiddetinin mağdurları varsa PKK şiddetinin de mağdurları var...

Hakikat ile yüzleşmeden helalleşme olmaz. Diğer türlüsü sadece propagandanın alanına girer.

Bakınız:

Geçmiş kuşakların hatalarını, adaletsizliklerini değil, bağışlamaya sebep olacak iyilik halini görerek helalleşme sağlanabilir. Bilindik sözdür: Bağışlama, geçmişi ortadan kaldırmaz ama geleceği genişletebilir...

Tiyatro salonlarında “Gomidas” oynanıyor ve “Qral û Travis” oyununun yasak kararı tepkiyle karşılanıp kaldırılıyorsa, uzlaşmaya/ birbirimizi anlamaya buralardan başlamak gerek.

Pınar Türenç on yılı aşkındır Basın Konseyi başkanı...

2002 yılında gazeteciliği bıraktı siyasete atıldı; ANAP’tan milletvekili adayı oldu. Kazanamadı.

2004 yılında ANAP İstanbul Büyükşehir Belediye Başkan adayı oldu. Kazanamadı.

Sonra Basın Konseyi koltuğuna oturdu. Bazıları “koltuğu” pek seviyor! Neyse.

Bir sohbeti sırasında şu sözlerine tanık oldum:

-“Seçim döneminde nereye gitsem, insanların tek sözü oldu; ‘Bana ne vereceksin?’ Seçmen siyasetten sadece kişisel menfaat bekliyor!”

O sohbette Pınar Türenç’e söyledim mi, yoksa kafamdan mı geçirdim hatırlamıyorum, dedim ki:

-“Halkın politikayı kişisel menfaat görmesinde; son yıllarda siyasetin, salt paraya araç edilmesinin etkisi yok mu?”

Kabahatli seçmen mi? Siyaseti toplumsal değil, kişisel faydaya dönüştüren düzeni kimler kurdu?

Bugünlerde görüyoruz; yerel seçimde partilerin ittifak görüşmelerinde tek gündem var:

-Bana ne vereceksin?

“Nasıl belediyecilik yapacaksınız” gibi toplumcu ilkeler üzerinden görüşme yok. Tek talep var, “bize ne menfaat sağlayacaksınız!”

İdeoloji-siyaset değil, çıkar görüşmeleri yapılıyor. İtibariyle menfaat ortaklığı üzerinden adaylar belirleniyor...

Bu çıkar ortaklığına dönük siyaset anlayışı insanların karakterini bozdu. Ahlâk bakımından yanlış olan, siyaset açısından doğru görülmeye başlandı.

★★★

Hürriyet gazetesinde pazar yazıları yazıyordum.

11 Mayıs 2008 tarihli yazımın konusu, “Baş Davası Ahlâk Olan Müslüman Sosyalist Nurettin Topçu” idi...

Atatürk’ün yurtdışına gönderdiği öğrencilerden olup, felsefe üzerine Paris ve Strasbourg’ta akademik çalışmalar yapan, “isyan ahlâkını” savunan, kurtuluşun “sosyalizm” ile mümkün olduğunu yazan, Nakşibendi Abdülaziz Bekkine’nin “tedrisatından” geçmiş tasavvuf aşığı bir aydındı Nurettin Topçu...

Dergi çatısı altında toplanan “Hareket” fikirleri her daim özgün oldu.

“Ahlâk nizamını” savunan Hareket felsefesiyle yetişen talebeleri, 1995 yılından itibaren eserlerini/külliyatını yeniden yayınlıyor.

İki değerli düşün insanı Ezel Erverdi ve İsmail Kara dört ay önce, “Hareket’in Sakladığı Sır: Kitaplara Girmemiş Yazılar” kitabını çıkardı.

Sayfaları çevirdikçe kafamda sürekli bir soru oldu; “dünden bugüne ne değişti?”

Rahmetli Topçu’dan alıntı yapayım:

-“Bazıları siyasetin her zaman hile ile yalan sanatı olduğunu söyler. Bu ruh düşkünlüklerine çok kere fitne ile iftira tezviri de (kara çalma) ilave ederler. Bilmezler ki, bu murdar ve sefil vasıtalar hangi zeminde kullanılırsa orada yangın çıkarır...”

★★★

Ahlak filozofu Nurettin Topçu, Müslümanlar dâhil insanların yozlaştırılmasının kaynağı olarak ne gördü?

-“Üç yüzyıldan bu yana ilim ve felsefe kapılarını kapatarak Müslümanlık adına halkın boynuna boyunduruk geçirenler, din adamları sınıfını teşkil edip, halkı duymayan ve düşünmeyen bir sürü gibi önlerine kattı...

-“Seçim bahşişlerini ne pahasına olursa olsun dağıtma yolunu tutanlar, halkın iman iradesini, insan ruhunu istismar etti...

-“Büyük İslam dini onların sermayesi oldu. Cehaletleri ile birleşen kazanç hırsları yüzlerinde utanma diye bir şey bırakmaz hale geldi...

-“İslami denen neşriyatın büyük çoğunluğu ortaçağ tipinde vesikalar. Dini denen gazeteler İslam’ı bu topraklarda tamamen yıkmaya kabiliyetli vasıtalar...

-“Din esasında bir iç eğitimi olduğu halde bunların davranışları hep dışa çevrik gösteridir.”

Nurettin Topçu gibi ne az aydınımız var...

Seçime iki ay kala yaşananlar nasıl da kanıksandı?

“Haya sıyrılmış inmiş, öyle yüzsüzlük ki her yerde

Ne çirkin yüzleri örtermiş meğer bir incecik perde...”

 (Mehmet Akif)

Türk Sağı “emperyalizm” kavramıyla 1960’larda tanıştı. Ki çok utangaç idi bu kavramı kullanma konusunda...

Son yıllarda ise kavram Erdoğan’ın dilinden düşmez oldu:

-Emperyalist düzene biz dur dedik...

-Emperyalizmin önünde secde etmeyiz...

-Ülkesini emperyalistlerin siyasi ve ekonomik sistemine teslim etmekten başka projesi olmayandan antiemperyalizm dersi almayız...

Bir hafta önce dedi ki:

-Biz ülkemizin çıkarlarından, milletimizin hedeflerinden taviz vermeyeceğimizi gösterdikçe, siyasi, diplomatik, ekonomik, askeri her alanda ayağımıza takılan çelmelerle karşılaşıyoruz. Bizi korkutacaklarını, sindireceklerini, yıldıracaklarını, emperyalist emellerine razı edeceklerini sanıyorlar...

Bu dirençli sözlerden sonra ne oldu:

İsveç’in NATO üyeliğine “evet” dedi partisi.

Aynı örneği, Devlet Bahçeli için vermeye gerek var mı?

Aynı örneği, Özgür Özel için vermeye gerek var mı?

Sözde antiemperyalist olanları NATO/ABD hizaya getiriverdi!

Şehit Mehmetçikler için bile yan yana gelmeyenlerin, “NATOseverliği” insanın yüreğini yakıyor. Sahi, katillerin kim olduğunu sanıyorlar?

Keza: Filistin’i kim bombalıyor? Yemen’i kim bombalıyor? Suriye, Irak, Afganistan, Libya vd. kan gölüne kim dönüştürdü? Ukrayna-Rusya Savaşı’nı kim çıkarttı?  

Uzatmaya gerek yok, sır değil bunlar...

★★★

Yıl, 1916.

Lenin, İsviçre’de sürgündedir ve Zürih’te kütüphanede kafasındaki soru üzerinde çalışmaktadır:

-Daha birkaç yıl önce herkesler, savaşlar çağının geride kaldığına, insanlığı sakin ve mutlu bir geleceğin beklediğine gönülden inanırken, Birinci Dünya Savaşı neden çıktı?  

Lenin, savaşın ekonomi-politiğini araştırdı. Ve:

Çok çeşitli uluslararası olayların karmaşık dünyasında yön bulmak isteyenlere pusula görevi üslenecek kitap çıkardı:

-“Kapitalizmin en yüksek aşaması emperyalizm.” (Türkçe çevirisi Cemal Süreya’ya aittir.)

Lenin’in kullandığı kaynakça muazzamdı; (106 Almanca, 23 Fransızca, 17 İngilizce, 2 Rusça dâhil) 148 kitap, bu dillerde yayınlanan 49 farklı süreli yayın ile 232 makaleden oluşuyordu. Alıntılar yaptığı isimler arasında Marks-Engels, Karl Kautsky, Rudolf Hilferding, John Hobson, Gerhart Schulze-Gavernitz, Hermann Levi, Otto Jeidels, Alfred Lansberg, Jacob Risser, Sigmund Schilder vd. vardı...

Marks gibi ağır üslubu nedeniyle Lenin’in eserleri zor okunur ama bu kitabı en kolay okunanı oldu. (Parus yayınevi editörü-tarihçi yazar M. N. Pokrovski’ın bunda katkısı çoktu.)

O dönem kitabın başlığında yer alan “emperyalizm” ve “kapitalizm” kavramlarının birleşimi çok kişiye alışılmadık geldi.

Lenin ufuk açtı; Birinci küresel katliamının hiç abartısız, eksiksiz, derin ve anlaşılır açıklamasını yaptı:

-Tekelci ekonomik sömürü/ nüfuz bilinmeden emperyalizm kavranamaz!

Daha da açarsam:

★★★

On bölümden oluşan kitabın özü şuydu:

-Sanayi ile bankacılık tekel mali sermayesi oluşturarak daha yüksek kâr elde edeceği dışarıya koşuyor...

- Sermaye ihracatı mal ihracatına göre baskın hale geliyor...

-Ve dirençle karşılaştığında silaha başvuruyor...

Yani, Birinci Dünya Savaşı hiç tesadüf değildi: Tekelleşen kapitalizm -yeni pazarlar veya hammaddeler ihtiyacı için- her seferinde politik, askeri genişlemeye ihtiyaç duyuyor ve bu da devletlerin saldırgan olmasına yol açıyordu...

Toparlarsam: Lenin bize diyor ki:

-Erdoğan, Bahçeli, Özel’in NATO/ABD’nin emperyalist savaş doktrinine boyun eğen siyasi işleviyle, aynı gün Hazine Maliye Bakanı Mehmet Şimşek’in “reform” adı altında devletin iktisadi teşebbüslerinin küresel sermaye “hizmetine sunması” arasında fark yoktur! Türk parti liderleri lafta emperyalizme karşı mücadele verdiğini söylüyorsa da gerçekte küresel sermayeye boyun eğiyor...

Ölümün yüzüncü yılındaki Lenin’in tespitleri günümüzde geçerliliğini koruyor.

Kitabın adı:

“Hanedandan Bir Sultan Sabiha”

Yazarı İpek Çalışlar.

Kitabı elime aldım yazarının biyografisine baktım. Okuyunca kitabı bıraktım, bundan sonra da okur muyum bilmiyorum.

İpek Çalışlar, kendini tanıtırken yaşamının bir bölümünü yok sayıyor! “İpek Erkerler” olduğu dönemi; Şafak dergisi, bildirisi, illegal yaşamı ve bu yüzden yattığı hapisliği yazmıyor. Çalıştığı Aydınlık dönemini atlayıp, gazeteciliğe TRT’de başlayıp Nokta dergisi vs. devam ettiğini belirtiyor...

İpek Çalışlar’ın kişisel yaşamında neyi hatırlamak, neyi unutmak istediği kimseyi ilgilendirmez. Ve fakat:

12 Eylül darbesi ve neoliberalizm rüzgarıyla küreselciliğe çark etmiş solcularda sıklıkla görülen bir “etik hastalık” bu, geçmişini silmek!

Hangi ideolojik görüş “doğru” ya da “yanlış” tartışması yapmayacağım; sadece kişisel tarihlerini silenlerin yazdıklarına güvenemiyorum.

İşte... İpek Çalışlar’ın bu “unutturma eylemi”, yazdığı biyografi kitabına mesafeli bakmama/şüphe duymama sebep oldu: Objektif olmayıp politik görüşüne uymayanı yok mu saydı?

Öyle ya, neo Osmanlıcılık siyasi fikri pek moda günümüzde!

★★★

Jean Paul Sartre geçen yüzyılın nitelikli entelektüellerden biriydi. Yazdığı “Bulantı” romanı “varoluşçuluk” tartışmasını alevlendirdi.

Roman kahramanı tarihçi Antoine Roquentin şöyle konuştu:

-“Olayları günü gününe yazmak daha iyi olacak. Açıkça kavramak için bir günce tutmalı. Önemsiz gibi görünseler de küçük ayrıntıları, olaycıkları kaçırmamalı, özellikle hepsini sınıflamalı. Şu masayı, sokağı, insanları, tütün paketimi nasıl gördüğümü anlatmalıyım, çünkü değişen bu. Bu değişmenin alanını ve özünü iyice belirlemeliyim. Sözgelimi, mürekkep şişemin içinde bulunduğu karton kutuyu ele alalım. Anlatmam gereken şu; onu daha önce nasıl görüyordum şimdi nasıl?”

İnsan, kendi bireysel bilgi ve tecrübesiyle farkındalık geliştirir ve bu bilincinde değişimine yol açar. İtibariyle olaylara- ideolojiye- tarihe vd. farklı bakmasına sebep olur.

Yani, (toplumsal yaşamın etkisindeki) bir bireyin 20 yaşında oluşturduğu kimliği/bakış açısı/ seçimleri, (toplumsal koşulların değişimi vs. ile) 40 yaşında aynı olmayabilir. Diyalektik materyalist felsefeyi reddedebilir miyiz?

O halde:

70’li yaşlarındaki insan, 20’li yaşlardaki siyasal kimliğini, çalıştığı kurumu niye yok sayar ki?

Eğer yapıyorsa “hafıza kaybına uğramış” birinin tarih yöntemi ve ürettiği tarih bilgisi ne derece özgün görülebilir?

Meseleyi kişiselleştirmek istemiyorum, tarih yazıcılığını önemsiyorum... Ki tarih yazımı, Süryani Lukianos’un “Tarih Nasıl Yazılır” eserinden beri MS 2’nci yüzyıldan itibaren tartışılıyor...

★★★

Yazdığı tarihi portreyi yüceltmeyi, sansasyon yaratmayı hedefleyen romanlaştırılmış hikaye tarihçiliği Türkiye’de yaygınlaştı.

Akademi tarihçiliği bile -çok satanlara girmek için- hızla düşünsel hayata egemen olan bu popüler kültüre yenildi.

Tarih, boş vakit eğlencesine dönüştürüldü.

Tarihçi, medya fenomeni olma peşine düşürüldü...

Daha vahimi:

Konjonktürel siyasi iklime uymak için tarihi tahrif etmekte beis görülmez oldu!

Devlet - gayri Müslim azınlık ilişkileri gibi çalışmalar yapan Taraf gazetesi yazarı Ayhan Aktar’ı misal vermeliyim:

Birinci Dünya Savaşı’nda Çanakkale Savaşı’nda büyük kahramanlıklar gösteren Yüzbaşı Torosyon’u yazdı! Nasıl savaşın seyrini değiştirmişti, nasıl takdirnameler almıştı. Vs.

Oysa böyle biri yoktu! Yazdıklarının tamamen kurmaca olduğu belgelerle ortaya çıktı.

Benzer yoldan giderek tarihi yeniden inşa etmek isteyen hakikat çürütücüsü ne çok yazar var. Önemli bir ahlaki sorunla karşı karşıyayız.

Unutmayınız ki:

Her çalışma, her yapıt yazarın kişiliğini yansıtır.

Mevlana’nın sözüdür; odun yanınca kül olur, insan yanınca kul olur

Emperyalizm, Ortadoğu’yu yine ateş çemberine soktu. 20’inci yüzyıl başında olduğu gibi yine yeni paylaşım savaşı kapımızda. Kandırılmamak için dünü iyi bilmek, popüler kültüre kanmadan tarihle yüzleşmek şart. Geçmişi, propaganda inşasında kullanarak olmaz bu.

En başta tarihi, tüketim metası olmaktan çıkarmak lazım...

Dünya hâlâ düşman devletlerin, küresel finansal egemenliğinin, ordular aracılığıyla hammadde yağmalamanın ve neredeyse tamamen muhtaç birkaç milyar insan kitlesinin metropollere aralıksız göçlerinin dünyasıdır.

Buradan çıkış nasıl olacak? Teorisiz/ pusulasız olmaz bu...

Meslektaşım -aileden tarihçi- Sina Koloğlu dün mesaj attı. Atlas Tarih dergisi son sayısında Lenin portresi yazmıştı ve içeriği Soğuk Savaş dönemi Batı propaganda yalanlarının toplamından ibaretti! Düpedüz Lenin istismarcılığı! Büyük entelektüel bir ihtilâlciyi değersizleştirmek için hâlâ çaba sarf ediliyor. Yazık.

Oysa. Lenin’i ve Lenin yaşadığı siyasal süreci anlamanın/keşfetmenin ileriyi görme açısından sonsuz faydası vardır. Öğrenmek isteyenlere Lenin, referans kaynağı bol bir okuldur...

Mesela, ülkemizdeki ayrımcı toplumsal örgütlenmeyi gidermenin yolu Lenin’i tanımaktan geçer! Şaşırmayınız. Tembelleşmiş beyinler ile düşünmek zararlıdır, yakılırsınız ve kul olursunuz...

Açayım ne demek istediğimi:

★★★

Maalesef Türk sosyalistleri bile Lenin’i anlamakta kafa karışıklığı yaşadı/yaşıyor. Ne yapılıyor; 56 ciltlik Lenin “aforizmalarından” dönemsel siyasi manevraya göre, bağlamından koparıp beğenip seçerek “haklılıklarını” ispatlayacak söz arıyorlar! (Lenin 1920’de, “Sol” Komünizm, Bir Çocukluk Hastalığı eserini boşuna yazmadı.)

Lenin’i fetişleştirme/ “Lenin miti” yaratma çabasında değilim kuşkusuz. Hiç ama hiç yanılmadığını iddia etmek gülünçtür. İnsandı; dik kafalıydı, sertti, kırıcıydı ve (“başarılı olduysa haklıdır” kolaycılığı gibi) bazı açılardan saplantılıydı. (Her an yoldaşını “hain”- “satılmış”- “dönek” diye yaftalamak da Lenin’den “sola mirastır” diyebiliriz!)

Ve fakat: 

Kritik konjonktürlerde keskin müdahalelerde bulunan deha boyutunda büyük bir kılavuz idi. Salt “vaaz eden” değildi; yoksulları-emekçileri binlerce yıllık itaatkârlıktan özgürleştirecek yeni bir çağın kapısını açan devrimcilerden biriydi...

Yani... Sorunları çözmek için emperyalizm çağının Marksist’i Lenin’i tanımak zorundasınız. Mesela:

Başta Ortadoğu olmak üzere dünyanın birçok ülkesinde ulusal nitelikteki ayrılıkçı sorunlar çözümsüzlük girdabından çıkamıyor. İsrail- Filistin savaşı gibi...

Türkiye’de de “ulusal sorun” son yılların bitmeyen mevzusu.  

Lenin’in tavrı nedir bu konuda?

★★★

Alman komünist Rosa Luxemburg, Birinci Dünya Savaşı etkisiyle ulusal kurtuluş savaşları döneminin kapandığını ileri sürdü.

Ancak Lenin emperyalizm çağında bunun mümkün olmayacağını belirtti. Bu sebeple anti emperyalist Mustafa Kemal ile ilişkiye geçip (Mısır, Irak, İran, Afganistan, Hindistan, Çin gibi milli hareketleri) ulusal kurtuluş savaşını destekledi.

Lenin, Doğu halkları için temel görevin -henüz oluşmamış kapitalizme karşı değil- emperyalizmin aracı ortaçağ kalıntılarına karşı mücadele etmek olduğunu vurguladı.

Bugün de Ortadoğu’da sınıfsal kategoriler belirleyici değil. O halde emperyalizme karşı nasıl tavır almak gerekiyor?

En güçlü olduğu dönemde bile Lenin sömürgeler sorununa ilişkin görüşlerini kabul ettirmekte güçlük çekti. Ki karşısında “Batı Solu” vardı! Bugün de değişen bir şey yok...

Emperyalizme organik bağlı örgütleri “sol” görmek mümkün değil, zaten bunlar -Şeyh Sait’i savunmak gibi- gericilik safındadır...

Ulusal ayrımcılığı körükleyen sömürgecilerin oyununa düşmemek için –ölümünün yüzüncü yılında bile- Lenin hâlâ kılavuzdur.

Arnold J. Toynbee (1889- 1975) dünyanın en çok okunan, tercüme edilen İngiliz tarihçi...

Birinci Dünya Savaşı’nda istihbarat dairesinin propaganda bürosunda çalıştı. Yayınlar çıkardı. Örneğin: “Blue Book-Mavi Kitap” adlı eserde Türkiye’yi hayli karaladı. Ki yalan olduğunu sonra itiraf etti. Hatta 1920’ler başında Türkiye’ye geldi. İngiliz kamuoyunun önyargısına rağmen Türklerin değil Yunan’ın Anadolu’da katliam yaptığını yazdı.

Yıllar içinde Halide Edip, Adnan Adıvar, Rauf Orbay, Fethi Okyar gibi Türkler ile dostluk kurdu. Hatıralar kitabını okuduğunuzda göreceksiniz ki, Atatürk’ü pek sevmiyor! 1923 yılındaki tanışmalarında tartışmışlardı. Neyse.

Sözü Toynbee’in, Hatıralar/Tanıdıklarım kitabına getireceğim.

Önsözünde diyor ki; hatıralarım ile kimseyi incitmek istemedim, buna çok dikkat ettim, insanları üzecek konulara girmedim...

Karşınızda bir İngiliz centilmeni olduğunu düşünmeyiniz! Çünkü, Toynbee (İlber Ortaylı gibi) dedikoduyu pek seviyor ve fikirlerine katılmadığı dostlarını iğnelemekten hiç geri durmuyor! Mesela, Webb ailesi bunlardan biri...

Konuyu Lenin’e bağlayacağım; önceki gün/ 21 Ocak yüzüncü ölüm yıl dönümüydü. Ne alaka demeyiniz!

★★★

 Sidney J. Webb (1859 - 1947)...

Ekonomist idi.

Aralarında Bernard Shaw, HG Wells, Bertrand Russell gibi entelektüellerin bulunduğu İngiliz sosyalist örgüt Fabian Topluluğu’nun -eşi Beatrice Webb ile birlikte- merkezindeydi. (Ki Webb’ler öncülüğünde bu örgüt, bugün dünyanın sayılı üniversitelerinden -sol geleneğin sürdüğü- “London School of Economics/LSE” üniversitesini kurdu.)

İngiliz İşçi Partisi kurucusuydu. Hükümet kabinelerinde görev yaptı.

Sidney Webb (Yalçın Küçük gibi) çok çalışkandı, elliyi aşkın kitap yazdı. Bazı eserleri eşi Beatrice Webb ile birlikte kaleme aldı. (“Toplu Pazarlık” terimi Beatrice’e aittir.)

İkilinin 1897’de yazdığı “Endüstriyel Demokrasi” adlı kitaplarını Lenin, “İngiliz Sendikacılığının Teorisi ve Uygulaması” adıyla 1900’da Rusçaya çevirdi...

Webb çiftinin 1935’te yazdıkları “Sovyet Komünizmi: Yeni Bir Medeniyet” ve 1942’de yazdıkları “Sovyet Rusya Hakkındaki Gerçek” adlı kitapları İngiltere’de -özellikle de Soğuk Savaş döneminde- hedef yapıldı...

Beatrice’in kız kardeşlerinin çocukları yazar Barbara Drake ve gazeteci John Cripps’in Sovyet gezileri Webb’lere saldırıyı büyüttü.

İngilizler, önde gelen bu entelektüeller hakkında söylemedik ağır söz bırakmadı. Tarihçi Toynbee de anı kitabında, Webb çiftiyle ilgili -Sovyet seyahatini- “hacca gittiler” gibi kinayeli yazmaktan geri durmadı.

Uzatmayayım. Bu yazdıklarımın Lenin ile ilgisi ne?

★★★

Meselem, gençliğinden beri yardımda bulunan Webb’lere yönelik Toynbee’in kırıcı tavrındaki ikiyüzlülüğü yazmak değil. Şu:

Yüzüncü ölüm yıl dönümünde Lenin hakkında Batı’da nitelikli makalelerin olmamasının sebebini aramak! Soğuk Savaş biteli kırk küsur yıl oldu. O halde insanlık tarihini değiştiren entelektüel siyasi lider Lenin niçin inatla görülmek istenmiyor? Yanıtı Toynbee anılarında var:

Webb çifti Sovyetlerden dönünce izlenimlerini paylaşmak için LSE üniversitesinde yemek daveti veriyor. Toynbee de davetliler arasında...

Ardından Beatrice Webb Sovyet Komünizmi: Yeni Bir Medeniyet kitabının bazı taslaklarını Toynbee’ye gönderiyor.

Toynbee özellikle Lenin bölümünü merakla okuyor:

-Teoride Lenin tarihsel zorunluluk nedeniyle kapitalizmin yok olacağına inanan Marks’ın yolunu takip ediyor. Neden Lenin sırtını yaslayıp oturmamış kapitalizmin zorunluluk olarak yıkılacağını beklememiştir?

Marksist teoriyi hiç anlamadığı belli olan ve hatalı argümanı ile çocukça değerlendirmede bulunan Toynbee, Batı’da hâlâ bilim insanı görülüyor!

Sadece Lenin bilgisizliği/ konusu değil, bugün Batı düşüncesinin çöküşünün sebebi, bu bulaşıcı cehalet...

PKK’nın son beş yıllık saldırılarına baktığınızda çok az şehit verdiğimiz görülüyor. Bunlar saldırı değil genellikle mayın ve bombalama sonucu...

Keza: Son beş yılda yurt içinde terörist sayısı çok azaldı: 2020 yılında 320’nin altına düştü. Katılım sayısı da oldukça geriledi. 2020 yılında 52 kişi...

Bunun sebebi olarak güvenlik güçlerinin başarısı ve örgütün ağırlığını Suriye’nin kuzeyinde yapay devlet kurmaya vermek istemesi gibi çeşitli açıklamaları var, ama bu konumuz değil.

Acı gündemimiz, 21 günde 21 şehit!

Dünyaya kendini “sivil toplum örgütü” diye anlatan PKK, Irak’ta (hem de kış şartlarında) ardı ardına iki kez Mehmetçik’e neden saldırarak terörist yüzünü ortaya çıkardı?

Bu saldırının Türkiye’nin iç meselelerinden kaynaklandığını düşünmüyorum.

Özü jeopolitik. Ortadoğu yanıyor:

İsrail bombalıyor...

İran bombalıyor...

ABD-İngiltere bombalıyor...

Rusya-Ukrayna başta olmak üzere Azerbaycan-Ermenistan veya Kırgızistan-Tacikistan gibi savaşların-gerginliklerin merkez coğrafi bölgesi Asya!

Çin liderliğindeki Asya’nın jeopolitik fay hattını tetikleyerek “depreme” yol açmak isteyen gücün kim olduğu sır değil: ABD ve müttefikleri...

Ortadoğu merkezli Asya’daki dehşet dengesinin (balance of terror) bozulması Türkiye’yi zorlu sıkıntılı yıpratıcı bir sürece sokacak!

Vekalet Savaşı taşeronlarının hedefi Türkiye’de istikrarsızlık çıkarmak olacak...

★★★

Avrasya jeopolitiğinin yeniden inşasında Türkiye’nin güvenlik stratejisi ne olacak?

ABD/ NATO imalatı kafasını/müfredatını/ezberini değiştirmesi ve milli güvenlik stratejisi oluşturması gerektiğini tartışmaya açmak istiyorum.

Düşman savaş doktrini ile düşman alt edilebilir mi? Ki:

Soru soruyu doğuruyor; “düşman” konusunda kafalar hâlâ karışık! Mesela, Necip Fazıl Kısakürek’ten Cevat Rifat Atilhan’a kadar Soğuk Savaş’ın “Türk-İslamcı” metin yazarlarını artık gözden geçirmek gerekmiyor mu? Özünde bunların ana gayesi yapay Sovyet tehdidini temel alan görüşleri savunmak oldu.

Örneğin: Osman Yüksel Serdengeçti (vd.) 1950’lerde sürekli korku yaydı:

-“Biz hiçbir zaman Türk-Amerikan siyasi dostluğunun aleyhinde değiliz. Böyle bir şeyi bizim can düşmanımız Rusya’ya bizi teslim etmek gayesi güden komünistler isteyebilir.”

Her taşın altında “Rus ajanı” aramak Türkiye’nin iç güvenliğini Soğuk Savaş ile birlikte paramparça etti. Öyle ki:

Türk Ordusu’na gayri nizami harbi öğreten ABD’li Yarbay Francois D’eliscu’nun “yolunda” gidenler komando kampları kurdu. Vs. Tam bağımsızlığı şiar edinen Kemalizm’e düşmanlık bu koşullarda büyü(tül)dü...

Niyetim “eski defterleri” açmak değil, yeni milli güvenlik anlayışının nasıl kurulacağını gündeme getirmek...

★★★

Bakınız:

Soğuk Savaş’ın ABD/NATO ürünü ideolojik angajmanlar sorgulanmadan 21 günde 21 şehit katliamı analiz edilemez. Emperyalizm kavramı pek bilinmiyor. Bu nedenle:

Yarım asırdan fazladır topraklarımızda kardeş kardeşe kırdırılmakta. Bunun önlemenin tek yolu, emperyalizm gerçeği ile yüzleşmek. Teröre karşı mücadeleyi salt günlük iç politikaya kurban edenler bunu bir türlü kavrayamıyor! İktidarı ve muhalefeti ile sandık başarısı için milli güçlerin bölünmesi kimsenin umurunda bile olmuyor...

Siyasi kültürümüzün yetersizliği ulusal konularda ittifak yapmayı/ birlik olmayı zorlaştırıyor. Bu ayrıştırıcı duruş/ dil Soğuk Savaş’ın şekillendirdiği siyasi miras... Bu sebeple, yönü ve strateji uluslararası konjonktüre göre günübirlik değişen bir Türkiye dış politikası var maalesef!

İşte... Bu hafta döne döne milli jeopolitik strateji-rota kurmanın önemi üzerinde durdum. 1947’den itibaren ABD/NATO doktrinine bağımlılıktan kurtulamadığımız için “stratejik ortağın” küresel oyununa yenik düşüyoruz...